༄༅། །མི་ཤེས་མུན་པ་མཐུག་པོ་སེལ་བའི་ལམ་རིམ་གསལ་བའི་སྒྲོན་མེ་བཞུགས་སོ། །
མཛད་པ་པོ། ཞབས་དཀར་ཚོགས་དྲུག་རང་གྲོལ།
འཛམ་བུ་གླིང་གི་རྒྱན་གཅིག་སྙན་པའི་བ་དན་འགྲོ་ན་ལྷང་ངེ་བ། །རྒྱལ་བ་གཉིས་པ་བློ་བཟང་གྲགས་པ་དགའ་ལྡན་ཞིང་ནས་འདིར་སྤྱོན་ལ། །བདག་གི་བྱང་ཁོག་སྟོད་ཀྱི་ལྷ་ཁང་སྙིང་གི་པད་དཀར་བཞད་པའི་རྩེར། །གཟི་བརྗིད་འོད་ཟེར་འབར་བཞིན་བཞུགས་ལ་སྐུ་གསུང་ཐུགས་ཀྱི་དངོས་གྲུབ་སྩོལ། །རབ་ཏུ་གསལ་བའི་བྱང་ཆུབ་ལམ་རིམ་ཆེ་ཆུང་ཉི་ཟླ་ཡོད་བཞིན་བཞག །ལམ་རིམ་ཤིན་ཏུ་བསྡུས་པའི་སྒྲོན་མེ་ཙམ་ལ་རེ་བ་དོན་གོ་ཆུང་། འོན་ཀྱང་ལས་དང་སྐལ་དམན་ཁང་པ་བློ་གྲོས་དཀར་ཁུང་མེད་པ་ཡི། །མི་ཤེས་མུན་པ་མཐུག་པོ་སེལ་ཕྱིར་ལམ་རིམ་ཉུང་འདུས་སྒྲོན་མེ་སྦར། །རང་ཉིད་གནས་ཁང་བྱི་དོར་བྱ་ཞིང་སྐུ་གསུང་ཐུགས་རྟེན་ལེགས་པར་དགྲམ། །ཇི་ལྟར་འབྱོར་བའི་མཆོད་པ་རྣམས་ནི་གཡོ་མེད་བཀོད་པ་མཛེས་པར་བཤམས། །བདེ་བའི་སྟན་ལ་ལུས་གནད་འདུག་ལུགས་བརྒྱད་དམ་སྤྱོད་ལམ་གང་བདེར་གནས། །སྐྱབས་འགྲོ་སེམས་བསྐྱེད་ཚད་མེད་བཞི་པོ་བསྒོམ་པ་སྔོན་དུ་ལེགས་པར་བཏང་། །བདག་གི་ཚེ་རབས་མང་མང་ཐོག་མ་མ་མཆིས་པས་ན་སེམས་ཅན་གྱི། །བདག་སྔོན་སྐྱེས་ཚེ་ཡང་ཡང་ཨ་མ་མ་བྱས་པ་ནི་གཅིག་ཀྱང་མེད། །བདག་ནི་ད་ལྟ་མྱུར་མྱུར་ཨ་མ་མ་ལུས་དོན་དུ་འཚང་རྒྱའི་ཕྱིར། །བདག་གིས་དམ་ཆོས་ཟབ་ཟབ་རྣལ་མ་མ་ལུས་ལམ་རིམ་བསྒོམ་པར་བྱ། །དཀོན་མཆོག་གསུམ་གྱི་བདེན་པ་སངས་རྒྱས་བྱང་ཆུབ་སེམས་དཔའི་བྱིན་རླབས་དང་། །ཚོགས་གཉིས་ཡོངས་རྫོགས་ཆོས་དབྱིངས་རྣམ་དག་སྟོབས་དང་བདག་གི་དད་མོས་ཀྱི། །མཐུ་ལས་རང་གནས་ས་ཕྱོགས་ཐ་མལ་གནས་འདི་ལྟ་བུ་མ་ཡིན་པར། །ས་གཞི་བཻ་ཌཱུརྻ་ལས་གྲུབ་ཅིང་རིན་ཆེན་དུ་མའི་ཕྲ་ཡིས་སྤྲས། །རྒྱ་ཆེ་བདེ་འཇམ་དྲི་ངད་ལྡང་ཞིང་སྣ་ཚོགས་མེ་ཏོག་གཅལ་དུ་བཀྲམ། བཏེགས་ན་འཕར་ཞིང་མནན་ན་ནེམ་པ་སྣ་ཚོགས་མཆོད་སྤྲིན་འཁྲིགས་པའི་དབུས། །སེང་གེ་ཆེན་པོས་བཏེགས་པའི་རིན་ཆེན་སྣ་ཚོགས་ཁྲི་མང་བསྒྲིགས་ལེགས་ཤིང་། །ཡིད་འོང་གདུགས་དང་རྒྱལ་མཚན་བ་དན་སྣ་ཚོགས་བརྒྱན་པ་ཞིག་ཏུ་གྱུར། །གར་བཞུགས་ཞིང་ནས་རྩ་བའི་བླ་མ་ཐུབ་དབང་སྐུར་སྤྲུལ་འབྱོན་ལ་ཆས། །ཆས་དང་ལྷན་ཅིག་ལམ་རིམ་བརྒྱུད་པའི་བླ་མ་རྣམས་དང་ཡི་དམ་ལྷ། །ལྷ་མིར་བཅས་པའི་འགྲོ་མགོན་སངས་རྒྱས་བྱང་སེམས་དཔའ་བོ་མཁའ་འགྲོ་མ། །མ་ཡིས་བུ་བཞིན་སྐྱོང་མཛད་ཆོས་སྐྱོང་རྣམས་ཀྱང་ཆས་ནས་དུས་གཅིག་ཏུ། །སྟེང་གི་ཕྱོགས་ནས་ཐུར་དུ་འབྱོན་རྣམས་ཁ་བ་བུ་ཡུག་འཚུབས་བཞིན་སྤྱོན། །འོག་གི་ཕྱོགས་ནས་གྱེན་དུ་འབྱོན་རྣམས་ས་ཡི་ཁ་རླངས་འཐུལ་བཞིན་སྤྱོན། །བར་གྱི་ཕྱོགས་ནས་འཕྲེད་དུ་འབྱོན་རྣམས་དགེ་འདུན་འདུ་ཁང་འདུ་བཞིན་སྤྱོན། །རང་གི་ཕྱོགས་འདི་དག་ཏུ་འབྱོན་རྣམས་ཀུན་གྱིས་རྫུ་འཕྲུལ་སྟོན་བཞིན་སྤྱོན། །ཁྲུས་ཀྱི་ཁང་པ་ཤིན་ཏུ་དྲི་ཞིམ་ཤེལ་གྱིས་གཞི་གསལ་ཞིང་འཚེར། །རིན་ཆེན་འབར་བའི་ཀ་བ་ཡིད་འོང་མུ་ཏིག་འོད་ཆགས་བླ་རེ་བྲེས། །དེའི་ནང་ཡངས་པར་དར་ཟབ་སྟན་ལ་བླ་མ་ཐུབ་དབང་འཁོར་བཅས་དང་། །ཕྱོགས་བཅུའི་ཞིང་ནས་བྱོན་པའི་ཞི་ཁྲོ་རབ་འབྱམས་ཐམས་ཅད་བཞེངས་ནས་བཞུགས། །ལྷ་ཚོགས་བཟང་པོ་དེ་དག་རྣམས་ལ་ཉོན་མོངས་དྲི་མ་མི་མངའ་ཡང་། །བདག་ལུས་བཟང་པོ་གྲངས་མེད་སྤྲུལ་ནས་སེམས་ཅན་སྒྲིབ་པ་སྦྱང་སླད་དུ། །བུམ་པ་བཟང་པོ་གོས་ཀྱིས་དཀྲིས་ཤིང་དཔག་བསམ་ཤིང་གི་ཁ་རྒྱན་ཅན། །ཆུ་གཙང་བཟང་པོས་བཀང་ནས་གླུ་དབྱངས་རོལ་མོ་སྒྲོགས་བཞིན་སྐུ་ཁྲུས་གསོལ། །སྟོང་གསུམ་ཀུན་ཏུ་དྲི་ངད་ལྡང་བའི་དྲི་མཆོག་རྣམས་ཀྱིས་སྐུ་ལ་བྱུགས། །སྒོ་གསུམ་རབ་ཏུ་གུས་པའི་སྒོ་ནས་གཙང་མའི་གོས་ཀྱིས་སྐུ་ཕྱི་ཞིང་། །སྲིད་གསུམ་ཀུན་ན་མཚུངས་མེད་གོས་བཟང་སྣ་ཚོགས་རྒྱན་གྱིས་སྐུ་ལ་སྤྲས། །སྐུ་གསུམ་མཆོག་བརྙེས་རྒྱལ་རྣམས་ད་ནི་མདུན་གྱི་ཁྲི་ལ་སྐུ་བཞུགས་གསོལ། །བདག་ལུས་གྲངས་མེད་སྤྲུལ་ནས་ལུས་ངག་ཡིད་གསུམ་གུས་པས་ཕྱག་འཚལ་ལོ། །དངོས་སུ་འབྱོར་དང་ཡིད་ཀྱིས་སྤྲུལ་པའི་མཆོད་སྤྲིན་བསམ་གྱིས་མི་ཁྱབ་འབུལ། །སྡར་བྱས་སྡིག་སྒྲིབ་ཉེས་ལྟུང་ཐམས་ཅད་སྙིང་ནས་འགྱོད་པས་མཐོལ་ལོ་བཤགས། །ཕྱི་ནང་གསང་བའི་མཛད་སྤྱོད་རྣམས་ལ་རབ་ཏུ་དགའ་བས་རྗེས་ཡི་རང་། །ཟབ་དང་རྒྱ་ཆེའི་ཆོས་ཀྱི་འཁོར་ལོ་རྒྱུན་འཆད་མེད་པར་བསྐོར་བར་སྐུལ། །བདག་དང་འགྲོ་བའི་དོན་དུ་མྱ་ངན་མི་འདའ་བཞུགས་པར་གསོལ་བ་འདེབས། །འདིས་མཚོན་དགེ་བ་ཅི་བསགས་ཐམས་ཅད་འགྲོ་ཀུན་སངས་རྒྱས་འཐོབ་ཕྱིར་བསྔོ། །གང་ཡང་འགྲོ་བའི་འབད་མ་དགོས་པར་བདག་གི་དགེ་བས་ཡོངས་གྲོལ་ཤོག །ས་གཞི་ལྕགས་རིས་བསྐོར་བའི་དབུས་སུ་རི་རབ་གླིང་བཞི་གླིང་ཕྲན་དང་། །རིན་པོ་ཆེ་ཡི་རི་བོ་དཔག་བསམ་ལྗོན་ཤིང་འདོད་འཇོའི་བ་མོ་དང་། །མ་རྨོས་ལོ་ཏོག་རྒྱལ་སྲིད་སྣ་བདུན་གཏེར་ཆེན་བུམ་བཟང་ལྷ་མོ་བརྒྱད། །ཉི་ཟླ་གདུགས་དང་རྒྱལ་མཚན་ལྷ་མིའི་དཔལ་འབྱོར་བློ་ཡིས་བླངས་ནས་འབུལ། །འགྲོ་བའི་སྐྱབས་མགོན་བླ་མ་རྒྱལ་བ་ཞི་ཁྲོའི་ཚོགས་རྣམས་དགོངས་སུ་གསོལ། །གསོལ་བ་འདེབས་པའི་བདག་དང་བདག་འདྲའི་ད་ལྟའི་སྐལ་བ་དམན་པ་ཀུན། །ཀུན་མཁྱེན་སངས་རྒྱས་མང་པོ་སྔོན་དུས་བྱོན་ཡང་འདྲེན་པར་མ་ནུས་བཞག །བཞག་རྣམས་ད་ནི་མྱུར་དུ་ཐར་པའི་ལམ་སྣ་ཟིན་པར་བྱིན་གྱིས་རློབས། །དེ་ལྟར་གསོལ་བ་བཏབ་པས་ཚོགས་ཞིང་རྣམས་ལས་བདུད་རྩི་འོད་ཟེར་འཕྲོས། །བདག་གཞན་ལ་ཕོག་སྡིག་ལྟུང་སྦྱངས་ནས་མཆོག་ཐུན་དངོས་གྲུབ་འཐོབ་པར་གྱུར། །ཚོགས་ཞིང་ཐམས་ཅད་མཐའ་ནས་རིམ་བཞིན་བླ་མ་ཐུབ་པའི་དབང་པོར་ཐིམ། །ཐུབ་དབང་བྱོན་ནས་རང་གི་སྤྱི་གཙུག་པད་ཟླའི་གདན་ལ་བཞུགས་པར་གྱུར། །སྐྱབས་གནས་ཀུན་འདུས་བླ་མ་ཐུབ་པའི་དབང་པོའི་ཞབས་ལ་ཕྱག་འཚལ་ལོ། །མཆོད་ཚོགས་ཀུན་འབུལ་སྡིག་ལྟུང་མཐོལ་བཤགས་མཛད་སྤྱོད་རྣམས་ལ་རྗེས་ཡི་རང་། །ཆོས་འཁོར་བསྐོར་དང་བཞུགས་པར་གསོལ་འདེབས་དགེ་ཚོགས་བྱང་ཆུབ་ཆེན་པོར་བསྔོ། །ས་གཞི་རི་གླིང་ཉི་ཟླ་བདག་གཞན་ལུས་དང་ལོངས་སྤྱོད་དགེ་ཚོགས་འབུལ། །མཛེས་སྐུ་སྐུ་གཞན་ལས་མཆོག་སུས་མཐོང་མཐོང་ཚེ་སྔོན་ལས་ལས་སྒྲིབ་འདག །གསུང་གང་གང་གི་རྣ་བར་ཐོས་ན་ནད་གདོན་གནོད་འཚེས་འཚེ་ལས་གྲོལ། །རབ་གསལ་གསལ་སྟོང་ཐུགས་ཀྱིས་གསུང་རབ་རབ་འབྱམས་ཞིང་ཁམས་ཁམས་གསུམ་མཁྱེན། །བླ་མ་མ་ལུས་འགྲོ་བའི་སྐྱབས་མགོན་མགོན་མེད་གདུངས་དབྱངས་དབྱངས་ལ་གསོན། །ཁྱོད་ནི་བླ་མ་ཁྱོད་ནི་ཡི་དམ་ཁྱོད་ནི་སངས་རྒྱས་ཆོས་ཀྱང་ཡིན། །ཁྱོད་ནི་དགེ་འདུན་ཁྱོད་ནི་དཔའ་བོ་ཁྱོད་ནི་མཁའ་འགྲོ་མ་རྣམས་དང་། །ཁྱོད་ནི་ཆོས་སྐྱོང་ཁྱོད་ནི་སྐྱབས་འདུས་ཁྱོད་ནི་རྒྱལ་བ་ཀུན་ལས་ལྷག །ཁྱོད་ནི་འགྲོ་མགོན་ཁྱོད་ལ་རེ་བས་ཁྱོད་ཀྱིས་མཆོག་ཐུན་དངོས་གྲུབ་སྩོལ། །རྒྱལ་ཀུན་འདུས་གཟུགས་རྩ་བའི་བླ་མ་ཐུབ་པའི་དབང་པོ་ཁྱད་པར་དུ། །རྒྱལ་བས་ལུང་བསྟན་བརྙེས་པའི་ཀླུ་སྒྲུབ་ཐོགས་མེད་གཉིས་ལས་རིམ་བཞིན་བརྒྱུད། །རྒྱལ་བ་གཉིས་པ་བློ་བཟང་གྲགས་པས་རྟོགས་དཀའི་གནས་རྣམས་གསལ་བར་ཕྱེས། །རྒྱལ་སྲས་རྣམས་ཀྱིས་བསྔགས་པའི་ལམ་རིམ་རྒྱུད་ལ་སྐྱེ་བར་བྱིན་གྱིས་རློབས། །སྤྱི་བོའི་བླ་མ་ཐུབ་དབང་སྐུ་ལས་བདུད་རྩི་སྣ་ལྔ་འོད་ཟེར་རྒྱུན། །རྒྱུན་འཆད་མེད་པར་བྱུང་ནས་བདག་གཞན་འགྲོ་བ་ཀུན་གྱི་ལུས་ལ་ཞུགས། །ཞུགས་མ་ཐག་ཏུ་ཉི་མའི་འོད་ཀྱིས་གྲིབ་མ་དེད་བཞིན་སྡིག་ལྟུང་ཀུན། །ཀུན་ཀྱང་ལྷག་མེད་དག་ནས་ཚེ་བསོད་ལུང་རྟོགས་ཡོན་ཏན་རྒྱས་པར་གྱུར། །བླ་མ་ཐུབ་པའི་དབང་པོའི་ཐུགས་ཀའི་ཆོས་འབྲེལ་ཡོད་ཚད་བླ་མ་རྣམས། །ཚུར་བྱུང་རང་གི་མདུན་གྱི་ནམ་མཁར་འཇའ་འོད་ཀློང་དུ་བཞུགས་པར་གྱུར། །རྔ་བོ་ཆེ་ཡི་མདོ་ལས་སྟོན་པ་ཤཱཀྱ་ཐུབ་པས་སྙིགས་དུས་སུ། །དགེ་བའི་བཤེས་གཉེན་སྐུ་རུ་སྤྲུལ་ནས་སེམས་ཅན་དོན་མཛད་གསུངས་པ་བཞིན། །བདག་གི་བླ་མ་དགེ་བའི་བཤེས་གཉེན་འདི་རྣམས་སངས་རྒྱས་དངོས་རང་ཡིན། །སྐྱོན་ལྟར་སྣང་བ་རྣམས་ནི་རང་སྣང་མ་དག་པ་ཡི་དབང་གིས་ཡིན། །སྔོན་དུས་ལེགས་པའི་སྐར་མས་སངས་རྒྱས་ཅི་མཛད་སྐྱོན་དུ་མཐོང་བ་དང་། །རྗེ་བཙུན་ཐོགས་མེད་ཀྱིས་ཀྱང་རྗེ་བཙུན་བྱམས་པ་ཁྱི་མོར་མཐོང་བ་དང་། །ནཱ་རོས་གྲུབ་ཆེན་ཏཻ་ལོ་ཉ་ནི་གསོན་སྲེག་བྱེད་པར་མཐོང་བ་དང་། །དགེ་ཚུལ་ཚེམ་བུ་པ་ཡིས་རྡོ་རྗེ་ཕག་མོ་མཛེ་མོར་མཐོང་བ་སོགས། །དམ་པ་ཕལ་ཆེར་ལ་ཡང་འཁྲུལ་བའི་སྣང་བ་དེ་འདྲ་བྱུང་གྱུར་ན། །ལས་དང་ཉོན་མོངས་གཏིང་དུ་ལྷུང་བ་བདག་ལ་སྣང་ཚུལ་ཕྱིན་ཅི་ལོག །དེ་འདྲ་ཅིའི་ཕྱིར་མི་འབྱུང་དཔེར་ན་དུང་ནི་རབ་ཏུ་དཀར་བ་ལ། །སེར་པོ་མེད་ཀྱང་མཁྲིས་ནད་ཅན་གྱི་མིག་ལ་སེར་པོར་སྣང་བ་དེ། །དུང་གི་སྐྱོན་མིན་ཁོ་རང་སྐྱོན་བཞིན་བླ་མ་རྣམས་ལ་སྐྱོན་མེད་ཀྱང་། །རང་ལ་སྐྱོན་ལྟར་སྣང་བ་དེ་ཉིད་བླ་མའི་སྐྱོན་མིན་རང་སྐྱོན་ཡིན། །དེ་ལྟར་སྐྱོན་ནི་མེད་པར་མ་ཟད་དྲིན་ཅན་བླ་མ་ཐམས་ཅད་ལ། །མཁས་བཙུན་བཟང་གསུམ་ལ་སོགས་ཡོན་ཏན་ཁྱད་པར་ཅན་ནི་མང་པོ་མངའ། །གཞན་ཡང་སྒྲ་བསྒྱུར་མར་བས་མི་ལའི་ལས་སྒྲིབ་འདག་ཕྱིར་སྐུ་རྒྱབ་ལ། །རྒལ་བ་བྱུང་རག་བར་དུ་སྲས་མཁར་དགུ་ཐོག་རྩིག་ཏུ་བཅུག་པ་ལྟར། །དྲིན་ཅན་རྩ་བའི་བླ་མ་རྣམས་ཀྱིས་བདག་ལ་མཛད་པ་སྣ་ཚོགས་ཤིག །སྟོན་པ་རྣམས་ལ་ཐུགས་དགོངས་ཅི་འདྲ་བ་ཞིག་ཡོད་པ་མི་ཤེས་པས། །སྣ་ཚོགས་མཛད་སྤྱོད་སྟོན་ལ་ལོག་ལྟ་སྐད་ཅིག་ཙམ་ཡང་མི་བྱེད་ཅིང་། །ཅི་མཛད་ཐམས་ཅད་ལེགས་པའི་ཡོན་ཏན་རྣམས་སུ་མཐོང་ནས་དད་པར་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་བའི་དབང་པོའི་བྱིན་གྱིས་རློབས། །སྙིགས་མའི་དུས་འདིར་དམུ་རྒོད་གདུལ་དཀའི་རང་རང་འགྲོ་རྣམས་འདྲེན་སླད་དུ། །དུས་གསུམ་སངས་རྒྱས་ཐམས་ཅད་མི་ཡི་གཟུགས་སུ་སྤྲུལ་ནས་བྱོན་པ་ལགས། །སྐྱོན་ཟད་ཡོན་ཏན་ལྡན་པའི་ཆ་ནས་སངས་རྒྱས་རྣམས་དང་ཁྱད་མ་མཆིས། །ཁྱད་པར་རང་གི་ངོས་ནས་ཕྱོགས་བཅུའི་སངས་རྒྱས་ལས་ཀྱང་ལྷག་ཡིན་ཏེ། །སངས་རྒྱས་རྣམས་ཀྱིས་འགྲོ་བ་མང་པོ་སྨིན་གྲོལ་ལམ་ལ་སྔར་བཀོད་མོད། །སངས་རྒྱས་ཉེ་རིང་ཡོད་ནས་རང་ཉིད་ཡལ་བར་དོར་བ་མ་ཡིན་ཀྱང་། །བྲག་ཕུག་ཁ་བྱང་བསྟན་ལ་ཉི་མ་མི་འཆར་བ་བཞིན་རང་ཉིད་ནི། །ལས་དང་སྐལ་བ་དམན་པས་སངས་རྒྱས་དེ་རྣམས་དངོས་སུ་མཇལ་བ་དང་། །གསུང་གི་བདུད་རྩི་མྱོང་བ་མ་བྱུང་སྔོན་ནས་ད་བར་འཁོར་བར་འཁྱམས། །ད་རེས་ལ་ཡང་དྲིན་ཅན་བླ་མ་དམ་པ་རྣམས་དང་མ་མཇལ་ན། །སླར་ཡང་དཀོན་མཆོག་སྒྲ་ཙམ་མི་ཐོས་འཁོར་བར་གཏན་འཁྱམས་དགོས་པ་ལ། །དེ་རེས་བླ་མ་རྣམས་ཀྱིས་ཟབ་ཅིང་རྒྱ་ཆེའི་ཆོས་ནི་མང་པོ་བསྟན། །ཉམས་ལེན་ནུས་ན་ཐར་བ་དང་ནི་ཐམས་ཅད་མཁྱེན་པ་ཐོབ་པར་ངེས། །སངས་རྒྱས་དངོས་དང་མཇལ་ཡང་དེ་ལས་ལྷག་པའི་གཞན་ཞིག་བྱེད་རྒྱུ་མེད། །གཞན་ཡང་ཐུགས་ཀྱིས་བརྩེ་བས་ཟས་གོས་གནས་མལ་ཡན་ཆད་གནང་བ་དང་། །ནད་གདོན་བར་ཆད་འཇིགས་ལས་བསྐྱབས་ཤིང་ཤ་ཚའི་བསླབ་བྱ་བསྟན་པ་སོགས། །བཀའ་དྲིན་སྟོང་གསུམ་གསེར་གྱིས་བཀང་ནས་ཕུལ་ཡང་གཞལ་བར་ག་ལ་ནུས། །རང་ལ་སངས་རྒྱས་ལས་ཀྱང་བླ་མ་རྣམས་ནི་བཀའ་དྲིན་ལྷག་པར་ཆེ། །རྟག་ཏུ་གུས་པས་མཉེས་པ་སྒྲུབ་ཅིང་མི་མཉེས་བྱ་བ་སྤང་བར་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དྲིན་ཅན་བླ་མ་དམ་པ་མཉེས་ན་མིག་དང་སྙིང་ཡང་ཅིའི་མི་འབུལ། །སངས་རྒྱས་སློབ་པ་ལམ་གྱི་གནས་སྐབས་ཆོས་ཚིག་རེ་རེ་གསན་པའི་ཕྱིར། །སྐུ་ལུས་མར་མེ་སྟོང་ཚོ་བཙུགས་ཤིང་ལྕགས་གཟེར་སྟོང་ཚོ་བཏབ་པ་དང་། །བུ་དང་བུ་མོ་མངའ་ཐང་ལོངས་སྤྱོད་ཐམས་ཅད་ཕངས་མེད་ཕུལ་པ་དང་། །རྟག་ཏུ་ངུ་བུ་ཡིས་ཆོས་འཕགས་བསྟེན་ཕྱིར་གཞན་ལ་སྐུ་ཤ་རུས་པ་བཙོངས། །ལུས་ཀྱི་རྩ་ཆེན་ཕུག་ནས་ས་ལ་ཁྲག་གིས་ཆག་ཆག་བཏབ་པ་དང་། །མཉམ་མེད་ཇོ་བོ་ཆེན་པོས་བླ་མ་གསེར་གླིང་པ་ལ་བྱང་ཆུབ་སེམས། །ཞུ་བའི་ཕྱིར་དུ་རྒྱ་མཚོ་ཆེན་པོར་ཞུགས་ནས་དཀའ་བ་སྤྱད་པ་དང་། །འབྲོམ་གྱིས་ཇོ་བོ་ནཱ་རོས་ཏཻ་ལོ་མི་ལས་མར་པ་བསྟེན་པ་སོགས། །དམ་པ་གོང་མ་རྣམས་ཀྱིས་ཆོས་ཕྱིར་ལུས་དང་ལོངས་སྤྱོད་ཐམས་ཅད་ལ། །ཕངས་པ་མེད་པར་དཀའ་བ་བསམ་གྱིས་མི་ཁྱབ་མང་པོ་སྤྱད་པ་བཞིན། །བདག་ཀྱང་བླ་མ་མཉེས་ཕྱིར་ཟས་ནོར་རབ་ཏུ་གཅེས་དགུ་མ་ལུས་འབུལ། །བྱ་བར་དཀའ་ཞིང་བྱེད་དུ་མི་རུང་བ་ཞིག་གསུངས་ཀྱང་འདི་ཉིད་ལ། །ཕན་པའི་དགོས་པ་ཅི་ཡོད་མི་ཤེས་སྙམ་དུ་ཚམ་ཚོམ་མེད་པར་འཇུག །ཡང་ན་གཏན་ནས་མི་འགྲུབ་མི་རུང་འདུག་ན་ཚིག་གིས་ཤད་སྦྱངས་བྱ། །སྐུ་མཉེ་དྲིལ་ཕྱིས་གདན་འབུལ་བསྙུང་གཡོག་བཟའ་བཏུང་ཕུད་ཀྱིས་རྟག་ཏུ་མཆོད། །བསྟོད་པའི་དབྱངས་ཀྱིས་གསོལ་བ་འདེབས་ཤིང་ཡོན་ཏན་ཕྱོགས་མཚམས་ཀུན་ཏུ་སྒྲོགས། །ལུས་སྲོག་ལོངས་སྤྱོད་རྣམས་ལ་ཕངས་སེམས་མེད་པར་བླ་མའི་ཕྱོགས་སུ་གཏོང་། །ཁྱད་པར་བཀའ་བཞིན་སྒྲུབ་པའི་མཆོད་པས་བླ་མ་ཤིན་ཏུ་དགྱེས་པས་ན། །བླ་མ་རྣམས་ཀྱིས་བསྟན་པའི་ཆོས་ལ་ཐོས་བསམ་སྒོམ་གསུམ་ནན་ཏན་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བླ་མ་ཚུལ་བཞིན་བསྟེན་ན་སངས་རྒྱས་གོ་འཕང་མཆོག་ཉེ་རྒྱལ་རྣམས་དགྱེས། །དགེ་བའི་བཤེས་ཀྱིས་མི་ཕོངས་པ་དང་ངན་འགྲོའི་གནས་སུ་མི་ལྟུང་དང་། །ལས་ཉོན་གཉིས་ཀྱིས་ཐུབ་པར་དཀའ་དང་བྱང་སེམས་སྤྱོད་པར་མི་འགལ་ཞིང་། །དེ་ལ་དྲན་པ་དང་ལྡན་ཡོན་ཏན་ཚོགས་ཀྱིས་ཇེ་མཐོ་ཇེ་མཐོར་འགྱུར། །མདོར་ན་གནས་སྐབས་མཐར་ཐུག་བསམ་དོན་ཐམས་ཅད་མྱུར་དུ་འགྲུབ་པར་གསུངས། །ཚུལ་བཞིན་མ་བསྟེན་བླ་མ་རྣམས་ཀྱི་བཀའ་བཅག་ཐུགས་དཀྲུགས་སོགས་བྱས་ན། །མི་འདོད་སྣ་ཚོགས་འོང་ཞིང་ངན་འགྲོར་སྐྱེ་བས་ཤིན་ཏུ་འཛེམ་པར་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བླ་མ་ཐམས་ཅད་དགྱེས་བཞིན་སླར་ཡང་ཐུབ་དབང་ཐུགས་ཀར་ཐིམ་པར་གྱུར། །ཚེ་སྔོན་ཚུལ་ཁྲིམས་བསྲུངས་ཤིང་ཚོགས་བསགས་སྨོན་ལམ་རྣམ་དག་བཏབ་པའི་མཐུས། །ད་རེས་དགེ་སློང་དགེ་བསྙེན་ཕ་མ་རྣམ་བཞི་མེད་པའི་མཐའ་འཁོབ་དང་། །གླེན་ལྐུགས་ཡན་ལག་ཉིང་ལག་རྣ་བ་ལ་སོགས་དབང་པོ་མ་ཚང་དང་། །ཚེ་ལ་སྔ་ཕྱི་ལས་འབྲས་དཀོན་མཆོག་མེད་པར་འཛིན་པའི་ལོག་ལྟ་དང་། །ཡང་དག་རྫོགས་པའི་སངས་རྒྱས་འབྱུང་བ་མེད་པའི་རྒྱལ་བའི་བཀའ་མེད་དང་། །དམྱལ་བ་ཡི་དྭགས་དུད་འགྲོ་གསུམ་དང་འདུ་ཤེས་མེད་པའི་ཚེ་རིང་ལྷ། །མི་ཁོམ་དེ་དག་རྣམས་སུ་མ་སྐྱེས་དམ་ཆོས་སྒྲུབ་ལ་ཁོམ་པ་ཡི། །དལ་བ་ཕུན་སུམ་ཚོགས་པ་ཐོབ་པའི་དུས་འདིར་ཆོས་ལ་བརྩོན་པར་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དམ་པའི་ལྷ་ཆོས་སྒྲུབ་པའི་རྟེན་བཟང་མི་ཡི་ལུས་རྟེན་ཐོབ་པ་དང་། །གངས་ཅན་བོད་འདིར་དགེ་སློང་དགེ་བསྙེན་ཕ་མ་རྣམ་བཞི་མ་ཚང་ཡང་། །དགེ་སློང་ཕ་ནི་ཡོད་ན་དོན་གྱི་ཡུལ་དབུས་ཡིན་པས་ཡུལ་དབུས་སྐྱེས། །གླེན་ལྐུགས་སོགས་སུ་མ་སྐྱེས་ཡན་ལག་ཉིང་ལག་མིག་སོགས་དབང་པོ་ཚང་། །མཚམས་མེད་ལས་ནི་མ་བྱས་བྱེད་དུ་མ་བཅུག་ལས་མཐའ་མ་ལོག་དང་། །དཀར་ཆོས་ཐམས་ཅད་སྐྱེ་གནས་འདུལ་བ་མདོ་སྡེ་མངོན་པར་དད་པ་དང་། །འབྱོན་དཀའི་སངས་རྒྱས་འཇིག་རྟེན་ཁམས་སུ་བྱོན་དང་དེས་ཆོས་བསྟན་པ་དང་། །བསྟན་པ་མ་ནུབ་ཙམ་དུ་གནས་དང་དེ་ཡི་རྗེས་སུ་འཇུག་པ་དང་། །གཞན་གྱི་སྙིང་ནས་བརྩེ་བས་རང་ལ་ཟས་གོས་མཐུན་རྐྱེན་སྟེར་བ་སྟེ། །འབྱོར་བ་ཕུན་སུམ་ཚོགས་པའི་དུས་འདིར་དམ་པའི་ལྷ་ཆོས་བསྒྲུབ་བར་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ད་རེས་བླང་དོར་མ་ནོར་བ་ཞིག་བྱས་ན་མངོན་མཐོ་ལྷ་མི་དང་། །ངེས་ལེགས་ཐར་པ་དང་ནི་ཐམས་ཅད་མཁྱེན་པའི་གོ་འཕང་མཆོག་དེ་ཡང་། །སྙིགས་དུས་ཚེ་ཐུང་གཅིག་ལ་འཐོབ་པར་ནུས་པའི་དལ་འབྱོར་རྟེན་བཟང་འདི། །ད་རེས་རང་གིས་རྙེད་པ་ཡིད་བཞིན་ནོར་བུ་ལས་ཀྱང་ལྷག་པར་འདུག །རྙེད་དཀའ་དོན་ཆེའི་ལུས་རྟེན་བཟང་པོ་ཅིའི་ཕྱིར་འབྲས་བུ་མེད་པར་བྱེད། །ངན་སོང་ལ་སོགས་མི་ཁོམ་གནས་སུ་བསྐལ་པ་བརྒྱད་ཁྲིར་བཙལ་གྱུར་ཀྱང་། །རྙེད་དཀའི་རྟེན་འདི་དོན་མེད་བྱས་ནས་སླར་ཡང་གནས་དེར་ལོག་གྱུར་ན། །བདག་ནི་སྨྱོས་སམ་གདོན་གྱིས་ཟིན་ནམ་ཡང་ན་སེམས་ནི་མེད་པར་ངེས། །དེ་ཕྱིར་ད་རེས་བདག་གིས་དམ་པའི་ཆོས་ཀྱི་སྙིང་པོ་ཅི་ལོན་བྱ། །དེ་ལྟར་ནུས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རྒྱ་མཚོར་གཉའ་ཤིང་བུ་གར་རུས་སྦལ་མགྲིན་ཆུད་པས་ཀྱང་ངན་འགྲོ་ལས། །དལ་འབྱོར་ཚང་བའི་མི་ལུས་ཐོབ་པ་ཤིན་ཏུ་དཀའ་བ་སངས་རྒྱས་གསུངས། །གྱང་ལོགས་ངོས་ལ་སྲན་མ་གཏོར་བ་རེ་རེ་ཙམ་མིན་ཆགས་པ་དཀོན། །དེ་བཞིན་ངན་འགྲོར་སྐྱེ་བ་སྲན་མ་ས་ལ་ལྷུང་བའི་ཚོད་དང་མཉམ། །མི་ལུས་ཐོབ་པ་རེ་རེ་ཆགས་པ་འདྲ་ཞེས་དམ་པ་གོང་མས་གསུངས། །བདེ་འགྲོ་ཙམ་ཞིག་ཐོབ་ལ་ཚུལ་ཁྲིམས་སྣ་གཅིག་བསྲུང་བ་ཡན་ཆད་དགོས། །ཁྱད་པར་དལ་འབྱོར་མི་ལུས་ཐོབ་ལ་ཚུལ་ཁྲིམས་རྣམ་དག་གཞི་བཟུང་ཞིང་། །སྦྱིན་པ་སོགས་ཀྱིས་གྲོགས་བྱས་སྨོན་ལམ་དྲི་མེད་རྣམ་དག་མཚམས་སྦྱོར་དགོས། །རྒྱུ་དེ་ད་ལྟ་སྒྲུབ་པའང་ཉུང་བས་དལ་འབྱོར་རྟེན་བཟང་ཐོབ་པ་དཀོན། །དམྱལ་བ་རྣམས་ལས་ཡི་དྭགས་ཉུང་ཞིང་ཡི་དྭགས་རྣམས་ལས་དུད་འགྲོ་ཉུང་། །དུད་འགྲོ་གཞན་ཚོ་ཕར་ཞོག་རི་ཀླུང་ཞིག་ལ་གནས་པའི་སྲིན་བུ་ལ། །བོད་ཡུལ་མི་ཡི་གྲངས་ཙམ་འདུག་པས་མི་ལུས་ཉིན་སྐར་བཞིན་དུ་དཀོན། །ད་རེས་ཚེ་མཇུག་འདི་ལ་གཏན་གྱི་བཙན་ས་ཟིན་པར་མ་བྱས་ན། །ཕྱིན་ཆད་མི་ལུས་རྙེད་པར་དཀའ་འདུག་ད་ནི་སྙིང་པོ་ལེན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཤིན་ཏུ་རྙེད་དཀའི་དལ་འབྱོར་རྟེན་བཟང་ཐོབ་ཀྱང་དམ་ཆོས་སྒྲུབ་པ་ལ། །ག་ལེ་སོས་དལ་བྱེད་པའི་ལོང་མེད་མྱུར་དུ་མི་རྟག་འཇིག་པར་ངེས། །ལུས་ནི་ཅི་འདྲ་བླངས་ཀྱང་འཆི་བས་མི་ཚུགས་པ་ནི་གཅིག་ཙམ་མེད། །སྔོན་བྱོན་ཡང་དག་རྫོགས་པའི་སངས་རྒྱས་སྐྱེ་འཆིར་རང་དབང་ཐོབ་རྣམས་ཀྱང་། །གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་ཕྱིར་མྱ་ངན་འདས་ཚུལ་བསྟན། །དྲང་སྲོང་ཆེན་པོ་མངོན་ཤེས་ལྔ་དང་ལྡན་རྣམས་དཔག་ཚད་མང་པོ་ཡི། །ནམ་མཁར་བྱ་བཞིན་འགྲོ་བ་ལ་སོགས་རྫུ་འཕྲུལ་ཅན་རྣམས་ཐམས་ཅད་ཀྱང་། །སྡོད་པའི་ཐབས་ནི་མ་རྙེད་གྲོངས་ན་རང་ཉིད་ལྟ་བུ་སྨོས་ཅི་དགོས། །ཚངས་པ་བརྒྱ་བྱིན་དགའ་བོ་འཇོག་པོ་འཁོར་ལོས་བསྒྱུར་རྒྱལ་རྣམས་ཀྱང་ཤི། །རྒྱ་གར་བོད་ཡུལ་མཁས་གྲུབ་རྒྱལ་བློན་བྱང་ཆུབ་སེམས་དཔའ་ཐམས་ཅད་གཤེགས། །རང་གི་ཕ་མ་མཁན་སློབ་གྲོགས་མཆེད་དགྲ་གཉེན་བར་མ་མང་པོ་ཤི། །སྔོན་ཆད་སྐྱེས་པའི་མི་རྣམས་ཚེ་ཐར་ལུས་པ་མཐོང་ཐོས་གཅིག་ཀྱང་མེད། །ཡོད་དམ་མེད་དམ་སྙམ་པའི་ཐེ་ཚོམ་འཇུག་པ་ཙམ་ཡང་མི་སྲིད་ན། །རང་ཉིད་གཅིག་པུ་དམིགས་བསལ་བྱས་ནས་འཆི་མི་དགོས་པ་གལ་འོང་། །ཡུལ་ཕྱོགས་གང་དུ་བསྡད་ཀྱང་འཆི་བ་མི་འོང་ས་ཕྱོགས་གང་ཡང་མེད། །འཆི་བར་བྲོས་པས་མི་ཐར་རྫས་སྔགས་སྨན་སོགས་རྐྱེན་གྱིས་བཟློག་ཏུ་མེད། །ཚེ་ལ་སྣོན་པ་ཅུང་ཟད་ཙམ་མེད་འབྲིད་བྱེད་བར་མ་ཆད་དུ་ཡོད། །ད་ལྟ་ལོ་བརྒྱ་ཐུབ་པ་དཀོན་པས་དྲུག་ཅུ་ཐུབ་པའི་དབང་བྱས་ཀྱང་། །ཚེ་ལོ་དྲུག་ཅུ་ལོན་པའི་མི་ཚོ་སང་འཆི་གནངས་འཆི་ལྟ་བུ་ཡིན། །ཚེ་ལོ་ལྔ་བཅུ་ལོན་པའི་མི་ཚོ་ཚེ་ལྷག་ལོ་བཅུ་ཙམ་མིན་མེད། །དེ་བཞིན་མི་རྣམས་ལ་ལས་སུམ་གཉིས་ལ་ལས་ཚེ་ཕྱེད་སོང་བ་མང་། །ཚེ་ཡི་ལྷག་མ་ཅུང་ཟད་ཡོད་པ་ལོ་ཟླ་ཞག་གིས་མྱུར་དུ་འཛད། །གསོན་པའི་ཚེ་ཡང་དམ་ཆོས་བྱེད་པའི་སྐབས་ནི་ཅུང་ཟད་ཙམ་མིན་མེད། །གཞོན་ནུའི་དུས་སུ་དམ་ཆོས་མི་དྲན་རྒས་དུས་དྲན་ཀྱང་ཆོས་མི་ནུས། །བར་གྱི་ཚེ་ལ་ཕྱེད་ཀ་གཉིད་ཀྱིས་ཁྱེར་ཞིང་ཕྱེད་ཀ་རྣམ་གཡེང་དང་། །བཟའ་བཏུང་ན་བ་སོགས་ཀྱིས་ཁྱེར་བའི་ཤུལ་ན་དམ་ཆོས་བྱེད་པ་ལ། །མི་ལོ་ལྔ་དྲུག་ཙམ་མིན་མེད་པས་དམ་ཆོས་སྒྲུབ་ཁོམ་མེད་པར་འཆི། །དེས་ན་ཚེ་འདིའི་ཕུན་ཚོགས་ཇི་ལྟར་འཛོམ་རུང་རྨི་ལམ་ཐུན་གཅིག་ན། །བདེ་བ་སྤྱད་པ་སད་ནས་དྲན་ལྟར་འཆི་དུས་དྲན་པའི་ཡུལ་དུ་འགྱུར། །འཆི་བའི་དགྲ་ནི་འགོག་ཏུ་མེད་པར་རང་གི་ཐོག་ཏུ་ངེས་པར་འོང་། །ཁྲིད་ནས་འཇིག་རྟེན་ཕ་རོལ་རྒྱུས་མེད་ཆ་མེད་གནས་སུ་འགྲོ་དགོས་ན། །སེམས་ཡོད་སྐྱེས་བུ་སུ་ཞིག་ཚེ་འདིའི་བསླུ་བྲིད་དག་ལ་དགའ་ཞིང་ཆགས། །ད་ནི་ཚེ་འདིའི་ཕུན་ཚོགས་སྤངས་ནས་ཕྱི་མར་སྐྱིད་པའི་ཆོས་ཤིག་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །འཆི་བར་མ་ཟད་ནམ་འཆི་ཆ་མེད་དོ་ནུབ་ཡིན་ཡང་འཆི་ཉེན་ཡོད། །འཛམ་གླིང་ཚེ་ལ་ངེས་པ་ཅང་མེད་ལ་ལ་བཙས་མ་ཐག་ཏུ་འཆི། །ལ་ལ་གཞོན་ནུ་དར་བབས་དུས་སུ་གློ་བུར་ནད་མཚོན་དུག་གིས་འཆི། །ཁ་སང་ཡོད་པའི་མི་རྣམས་དེ་རིང་ཤི་བ་ཐོས་པས་ཤུལ་གྱི་མིས། །ལ་ལ་ན་རེ་ཁ་སང་ངེད་གཉིས་ཟ་མ་ཟོས་ནས་ལྷན་ཅིག་བསྡད། །ཟླ་བ་ཕྱི་མའི་གྲབས་ཤོམ་མང་བྱས་གློ་བུར་ཤི་བ་ཨུ་ཤི་ཟེར། །ལ་ལ་ན་རེ་དེ་ཡི་མི་ཚད་ད་ནངས་ངེད་གཉིས་ཁ་ཏ་བྱས། །ཨ་ཁ་སྙིང་རྗེ་ལོ་ཅང་མ་ལོན་ན་གཞོན་འཆི་ནི་མ་རན་ཟེར། །དེ་འདྲ་བ་ཞིག་རང་ལ་དེ་རིང་ཙམ་ལ་མི་འོང་ངེས་པ་མེད། །འཆི་རྐྱེན་མང་ཞིང་གསོན་རྐྱེན་ཉུང་བས་དུག་བཏང་མཚོན་གྱིས་བརྒྱབ་པ་དང་། །གནོད་སྦྱིན་རྒྱལ་པོ་བཙན་དང་མ་མོ་སོགས་ཀྱིས་སྲོག་ནི་འཕྲོག་པ་དང་། །གློ་བུར་ཆུས་ཁྱེར་མེས་ཚིག་གཡང་ལ་ལྷུང་དང་གད་པ་རྡིབ་པ་དང་། །གཟའ་རྒོད་གདོང་ཐུག་ལ་སོགས་རྐྱེན་མང་ཆར་རླུང་གསེབ་ཀྱི་མར་མེ་འདྲ། །གསོན་རྐྱེན་ཟས་གོས་སྨན་སོགས་ཡིན་ཡང་ཟས་དུག་སྨན་ནི་མ་འཕྲོད་དང་། །བྱིས་པ་གོས་ཀྱིས་བསུབ་དང་གནས་ཁང་རྡིབས་དང་མཛའ་བོས་བསླུས་པ་དང་། །གསོན་པའི་རྐྱེན་ཡང་འཆི་བའི་རྐྱེན་དུ་འགྱུར་བས་གསོན་རྐྱེན་མི་སྣང་ངོ་། །ལུས་འདི་ཤིན་ཏུ་ཉམ་ཆུང་བས་ན་ནམ་འཆི་ངེས་པ་མེད་པ་ཡིན། །ཆུ་ཡི་ལྦུ་བ་ལྟ་བུའི་ལུས་ལ་ནད་གདོན་ཆེན་པོ་མི་དགོས་པར། །ཚེར་མ་ཟུག་པ་ཙམ་གྱི་རྐྱེན་ལ་སྙད་བཏགས་འཇིག་པར་འགྱུར་བས་ན། །འཆི་རྐྱེན་ཅུང་ཟད་ཙམ་གྱིས་སྒྱུ་ལུས་གཞོམ་པར་ཤིན་ཏུ་སླ་བ་ཡིན། །དེ་བས་ནམ་འཆི་ཆ་མེད་མྱུར་དུ་ཆོས་ཤིག་མི་བྱེད་སྡོད་རེ་ཤི། །མི་ཕན་ཚེ་འདིའི་བྱ་བ་མགར་བ་ཤི་བའི་ལག་ཆ་བཞིན་དུ་བསྐྱུར། །ད་ལྟ་ད་ལྟར་འཆི་ཉེན་འདུག་པས་ཆོས་ཀྱིས་ཉིན་མཚན་འདའ་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །འཆི་བ་ཟེར་བའི་འབྲུག་བཞིན་གྲགས་པའི་འཆི་བདག་ཐོག་དང་འདྲ་བ་དེ། །ངེས་པར་ཐོག་ཏུ་བབ་ཚེ་དམ་ཆོས་མ་གཏོགས་གང་གིས་ཕན་པ་མེད། །བརྩེ་གདུང་ཆེ་བའི་གཉེན་གྱིས་མི་ཕན་འགྲོགས་ནས་ཕྱི་མར་འཁྲིད་དབང་མེད། །ཡིད་དུ་འོང་བའི་ནོར་གྱིས་མི་ཕན་ཇི་སྙེད་ཡོད་ཀྱང་འཁྱེར་ས་མེད། །ལྷན་ཅིག་འགྲོགས་པའི་ལུས་ཀྱིས་མི་ཕན་ཤུལ་དུ་བཞག་ནས་ཕ་རོལ་འགྲོ། །མོ་སྨན་རིམ་གྲོས་མི་བཟློག་མཁས་པའི་ངག་གིས་ཞུ་བ་བྱེད་དུ་མེད། །དཔའ་མཛངས་དམག་གིས་སྲུང་བར་མི་ནུས་རྒྱུ་ནོར་དངོས་པོས་བླུ་མི་ནུས། །དཔའ་བོས་མཚོན་གྱིས་མི་བཟློག་སྡར་མས་ལྐོག་ཏུ་བྲོས་ནས་འགྲོ་ས་མེད། །མི་འདི་ལོ་ཅང་མ་ལོན་ད་དུང་འཆི་ནི་མ་རན་བཤད་ས་མེད། །བུ་གཅིག་འདི་ལས་མེད་པས་བུ་འདི་མཁོ་བས་ཞོག་ཅེས་བཤད་ས་མེད། །མི་འདི་ཡུལ་སྡེ་བཟའ་ཚང་ཀུན་ལ་དགོས་པས་ཞོག་ཅེས་བཤད་ས་མེད། །མི་འདི་ཡར་ལ་མ་རྒས་མར་ལ་མི་གཞོན་ཞོག་ཅེས་བཤད་ས་མེད། །རྒན་རྒོན་ཤ་ཟད་རུས་ཟད་འདི་འདྲ་དགོས་མེད་ཞོག་ཅེས་བཤད་ས་མེད། །དེ་ཚེ་ལུས་ལ་ནད་ཀྱིས་གདུངས་ཤིང་ཤ་དང་ཁྲག་སྐམ་བཀྲག་མདངས་ཉམས། །མོ་སྨན་རིམ་གྲོས་བོར་ནས་རྐང་ལག་གཡབ་ཅིང་དབུགས་སྒྲ་ངར་ངར་འདོན། །ཅི་ཞིག་ཟོས་ཀྱང་དང་ཁ་ལ་མི་བདེ་མངར་མོ་ཟོས་ཀྱང་ཁ་མོར་ཚོར། །མལ་གྱི་ཐ་མར་ཉལ་ཞིང་ཟས་ཀྱི་ཐ་མ་ཆུ་ཐིགས་ཙམ་རེ་འཐུང་། །ཉེ་དུ་འབྲེལ་བས་མཐའ་ནས་བསྐོར་ཞིང་གདོང་ལ་ཧྲིག་ཧྲིག་བལྟ་བའི་ཚེ། །སྲོག་གཅོད་ནད་ནི་བགོ་བཤའ་མི་ཐུབ་སྡུག་བསྔལ་རང་ཉིད་གཅིག་པུས་མྱོང་། །དབུགས་ཀྱི་འགྱུ་བ་ཆད་ནས་ཁ་གདངས་སོ་གཙིགས་རོ་ལ་ལིང་གིས་སོང་། །དེ་ཚེ་ཉེ་འབྲེལ་རྣམས་ཀྱིས་ཤི་ཟེར་ཐག་གུས་བསྡམས་ནས་ཡོལ་བས་བསྒྲིབས། །ངུ་འབོད་བྱེད་ཅིང་གཟའ་སྐར་བརྩི་དང་ཤི་དགེ་དུར་འདེབས་ཤོམས་ར་འདིངས། །ཚེ་འདིར་སེར་སྣས་བསགས་པའི་ཟས་ནོར་རང་གིས་སྤྱད་པར་མ་ཕོད་པ། །གཉེན་གྲོགས་འཁོར་གྱིས་ཅི་བདེར་སྤྱོད་ཅིང་རང་ཉིད་ལག་པ་སྟོང་པ་རུ། །ཆ་མེད་བར་དོའི་འཕྲང་རིང་ལམ་ལ་རྒྱུས་མེད་གཅིག་པུར་འགྲོ་དུས་འགྱོད། །ངན་སོང་འཇིགས་པ་ཆེན་པོ་མཐོང་ཚེ་རབ་ཏུ་སྐྲག་ནས་གློ་སྙིང་འདར། །དེ་ཚེ་མགོན་སྐྱབས་དཀོན་མཆོག་གསུམ་དང་ཕན་པ་དགེ་བ་མ་གཏོགས་མེད། །དེ་འདྲའི་དུས་ཤིག་རིང་པོར་མི་འགོར་འོང་ཞིང་ནམ་འོང་ཆ་མེད་པས། །མི་ཕན་ཚེ་འདིའི་གཉེན་བཤེས་ནོར་རྫས་རྣམས་ལ་ཞེན་པས་ཅི་ཞིག་བྱ། །ཐམས་ཅད་ཤུལ་དུ་བཞག་ནས་འགྲོ་བས་གང་ལ་ཆགས་མེད་ཞེན་མེད་བྱ། །ཐག་རིང་ཕྱི་མའི་ལམ་ལ་འགྲོ་དུས་ཕན་པའི་རྒྱགས་ཕྱེ་ཆོས་ཁོ་ན། །ད་ནི་སྡོད་གྲབས་བྱས་པས་ཅི་བྱ་འཇིག་རྟེན་ཕྱི་མར་འགྲོ་གྲབས་བྱེད། །ད་ལྟ་ད་ལྟར་འཆི་བྲོད་ཚགས་སུ་ཚུད་པའི་དམ་ཆོས་རྣམ་དག་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རྙེད་དཀའ་དོན་ཆེའི་དལ་འབྱོར་ཚང་བའི་རྟེན་འདི་མི་རྟག་མྱུར་དུ་འཇིག །ཞིག་པའི་འོག་ཏུ་རྩྭ་ཕུང་བསྲེག་ལྟར་མེད་ནས་མི་འགྲོ་སྐྱེ་དགོས་ལ། །སྐྱེས་ན་བདེ་འགྲོ་ངན་འགྲོ་གཉིས་མིན་མ་གཏོགས་གཞན་དུ་སྐྱེ་ས་མེད། །བདེ་འགྲོ་ངན་འགྲོ་གང་སྐྱེ་རང་ལ་དབང་མེད་ལས་ནི་རང་དབང་ཆེ། །དགེ་དང་མི་དགེའི་ལས་ཀྱིས་ཇི་ལྟར་འཕངས་པ་བཞིན་དུ་སྐྱེ་བར་འགྱུར། །མི་དགེའི་ལས་ཀྱིས་ངན་སོང་གསུམ་དུ་སྐྱེས་ན་སྡུག་བསྔལ་བཟོད་པར་དཀའ། །འདི་ནས་དཔག་ཚད་སུམ་ཁྲི་ཉིས་སྟོང་འོག་ན་དམྱལ་བ་ཡང་སོས་ཡོད། །དེ་ནས་དཔག་ཚད་བཞི་སྟོང་བཞི་སྟོང་ཆོད་པའི་འོག་ན་གཞན་བདུན་ཡོད། །དམྱལ་བ་ཡང་སོས་གནས་སུ་སྐྱེས་པའི་སེམས་ཅན་ཚོགས་ནས་ལས་དབང་གིས། །བྱུང་བའི་མཚོན་ཆ་སྣ་ཚོགས་རིམ་གྱིས་བྱུང་བ་རྣམས་ཀྱིས་གཅིག་ལ་གཅིག །རྡེག་པར་བྱེད་ཅིང་དེ་ནས་བརྒྱལ་དེ་ཐམས་ཅད་ས་ལ་འགྱེལ་བ་དང་། །མཁའ་ལས་ཁྱེད་རྣམས་ད་ཡང་སོས་པར་གྱུར་ཅིག་ཅེས་པའི་སྒྲ་འབྱུང་ངོ་། །དེ་ནས་སོས་ཏེ་ལངས་ནས་སྔར་ལྟར་རྡེག་ཅིང་སྡུག་བསྔལ་དཔག་མེད་མྱོང་། །དམྱལ་བ་ཐིག་ནག་གནས་སུ་སྐྱེས་པའི་སེམས་ཅན་དམྱལ་སྲུང་རྣམས་ཀྱིས་བཟུང་། །ཐིག་ནག་བཏབ་སྟེ་སོག་ལེས་དྲལ་ཞིང་མཚོན་ཆས་གཤགས་ནས་སྡུག་བསྔལ་མྱོང་། །དམྱལ་བ་བསྡུས་འཇོམས་གནས་སུ་སྐྱེས་པའི་སེམས་ཅན་གཅིག་ཏུ་འདུས་པའི་ཚེ། །དམྱལ་སྲུང་རྣམས་ཀྱིས་ལྕགས་ཀྱི་རི་བོ་ར་ལུག་རྟ་དང་གླང་པོ་ཆེ། །སེང་གེ་སྟག་གི་གདོང་པ་འདྲ་བ་གཉིས་རེའི་བར་དུ་འཚིར་བར་བྱེད། །དེ་འདྲའི་བར་དུ་བཙིར་ནས་སྒོ་རྣམས་ཀུན་ནས་ཁྲག་གི་རྒྱུན་འབབ་ཅིང་། །དེ་ནས་རི་གཉིས་གྱེས་པས་ཐམས་ཅད་སོས་ཏེ་སྔར་བཞིན་འདུས་པ་ན། །ལྕགས་ཀྱི་འཕྲུལ་འཁོར་ཆེན་པོའི་ནང་དུ་བཅུག་ནས་བུར་ཤིང་བཙིར་བཞིན་འཚིར། །དེ་ནས་ཕྱི་རུ་ཕྱུང་ནས་སོས་ཏེ་འདུས་པའི་ཚེ་ན་ཡར་སྟེང་ནས། །ལྕགས་ཀྱི་ཕ་བོང་ཆེན་པོ་ལྷུང་ནས་ལྕགས་ཀྱི་གཞི་ལ་གཅོད་བ་དང་། །འབྱེད་དང་རྡུང་དང་དམྱལ་བར་བྱེད་པའི་དུས་སུ་ཁྲག་གི་རྒྱུན་འབབ་པོ། །དམྱལ་བ་དུ་འབོད་གནས་སུ་སྐྱེས་པའི་སེམས་ཅན་དེ་དག་གནས་འཚོལ་ཚེ། །ལྕགས་ཀྱི་ཁང་པའི་ནང་དུ་ཕྱིན་ནས་དེ་མ་ཐག་ཏུ་སྒོ་འགྲིགས་ཏེ། །ལྕགས་ཁང་ནང་ནས་མེ་འབར་བསྲེགས་ནས་འགྲོ་ས་མི་འདུག་སྙམ་དུ་ངུ་། །དམྱལ་བ་ངུ་འབོད་ཆེན་པོའི་གནས་སྐྱེས་སེམས་ཅན་ལྕགས་ཁང་ཉིས་རིམ་གྱི། །ནང་དུ་ཞུགས་ཚེ་དེ་མ་ཐག་ཏུ་སྒོ་འགྲིགས་ནང་ནས་མེ་འབར་བས། །ལུས་ཀུན་བསྲེགས་པས་འགྲོ་ས་མི་རྙེད་སྙམ་དུ་ངུ་འབོད་ཆེན་པོ་བྱེད། །ཚ་བའི་དམྱལ་བའི་གནས་སུ་སྐྱེས་པའི་སེམས་ཅན་དམྱལ་སྲུང་རྣམས་ཀྱིས་བཟུང་། །ལྕགས་ཟངས་དཔག་ཚད་དུ་མ་ཡོད་པ་ཚ་ཞིང་འབར་བའི་ནང་དུ་བསྲེགས། །ལྕགས་ཀྱི་གསལ་ཤིང་རབ་ཏུ་འབར་བས་འཕོང་ནས་ཕུག་སྟེ་སྤྱི་བོར་འབྱིན། །ཁ་དང་མིག་དང་སྣ་དང་རྣ་བའི་བུ་ག་བ་སྤུའི་ཁོང་བུ་ནས། །མེ་ལྕེ་འབར་དང་ལྕགས་ཀྱི་ས་གཞི་རབ་ཏུ་འབར་ལ་གན་རྐྱལ་ལམ། །ཁ་སྦུབས་བཞག་སྟེ་ལྕགས་ཀྱི་ཐོ་བ་ཚ་ཞིང་རབ་ཏུ་འབར་བས་བརྡུངས། །རབ་ཏུ་ཚ་བའི་དམྱལ་བར་སྐྱེས་པའི་སེམས་ཅན་དམྱལ་སྲུང་རྣམས་ཀྱིས་བཟུང་། །ལྕགས་ཀྱི་གསལ་ཤིང་རྩེ་གསུམ་འབར་བ་འཕོང་དུ་བཙུགས་ནས་རྩེ་མོ་གསུམ། །ཕྲག་གཉིས་སྤྱི་བོར་འབྱིན་ཅིང་ཁ་སོགས་སྒོ་རྣམས་ཀུན་ནས་མེ་ལྕེ་འབར། །ལྕགས་ལེབ་ཚ་ཞིང་འབར་བས་ལུས་པོ་ཡོངས་སུ་སྣམ་བུ་དཀྲིས་བཞིན་དཀྲི། །ལྕགས་ཟངས་ཆེན་པོར་ཁྲོ་ཆུ་ཁོལ་བའི་ནང་དུ་འཚོད་ཅིང་ཤ་ཁྲག་རྣམས། །ཞིག་ནས་ཀེང་རུས་ལྟ་བུར་གྱུར་ཚེ་ཕྱིར་ཕྱུང་ལྕགས་ཀྱི་ས་གཞིར་འགྲེམས། །ཤ་ཁྲག་སྐྱེས་ཚེ་ནང་དུ་འཇུག་ཅིང་ལྷག་མ་གཞན་ནི་ཚ་བ་འདྲ། །མནར་མེད་དམྱལ་བའི་ཤར་ཕྱོགས་ས་གཞི་དཔག་ཚད་བརྒྱ་ཕྲག་དུ་མ་ཞིག །ཡོད་པ་ཀུན་ཏུ་འབར་ཞིང་མཆེད་དེ་མེ་དཔུང་འབར་བའི་ཤུགས་འོང་ནས། །དེ་རུ་སྐྱེས་པའི་སེམས་ཅན་རྣམས་ཀྱི་པགས་པ་ཤ་ཁྲག་རིམ་གྱིས་འཚིག །མར་མེའི་སྡོང་བུ་བཞིན་དུ་ལུས་པོ་ཐམས་ཅད་མེ་ཡིས་ཁྱབ་ཅིང་འབར། །ཕྱོགས་གཞན་གསུམ་ནས་དེ་བཞིན་མེ་འབར་འོང་བས་ཕྱོགས་བཞིའི་མེ་རྣམས་འདྲེས། །ཉམ་ཐག་ངུ་བའི་སྐད་ཀྱིས་སེམས་ཅན་ཡིན་པ་ཤེས་ཙམ་མ་གཏོགས་པ། །མེ་དང་ལུས་གཉིས་ལྷན་ཅིག་འུར་འུར་ཆེམ་ཆེམ་འབར་བས་ལུས་མི་མཐོང་། །ལྕགས་ཀྱི་གཞི་མའི་ནང་དུ་ལྕགས་ཀྱི་མདག་མ་འབར་བ་འཁྲབ་ཏུ་འཇུག །ལྕགས་ཀྱི་ས་གཞིར་ལྕགས་ཀྱི་རི་ལ་འབབ་འཛེག་བྱེད་དུ་འཇུག་བ་དང་། །ཁ་ནས་ལྕེ་ཕྱུང་ལྕགས་ཀྱི་ཕུར་བས་གླང་གི་ཀོ་བ་བཞིན་དུ་རྒྱོང་། །ལྕགས་ཀྱི་ས་གཞིར་གན་རྐྱལ་བཞག་ནས་ལྕགས་ཀྱི་འབྱེད་བྱེད་དག་གིས་ཁ། །ཕྱེ་ནས་ལྕགས་ཀྱི་ཐོ་ལུམ་འབར་བ་ཁ་རུ་འཇུག་པར་བྱེད་པ་དང་། །ཁྲོ་ཆུ་ཁོལ་བ་ཁ་རུ་བླུགས་ནས་ཁོག་རྣམས་ཚིག་ནས་སྨད་ནས་འབྱུང་། །ལྷག་མ་གཞན་ནི་ཡོད་པ་རབ་ཏུ་ཚ་བའི་དམྱལ་བ་ཇི་བཞིན་ནོ། །དེ་དག་གནོད་པ་རགས་པ་ཙམ་ཡིན་གཞན་ཡང་གནོད་པ་སྣ་ཚོགས་ཡོད། །མི་ཡི་མེ་ལས་བསྐལ་པ་འཇིག་པའི་མེ་ནི་བདུན་འགྱུར་ཚ་བ་དང་། །དེ་ལས་ཚ་བའི་དམྱལ་བ་བརྒྱད་ཀྱི་མེ་ནི་བདུན་འགྱུར་ཚ་བ་ཡིན། །དམྱལ་བའི་མེ་ལ་བལྟས་ན་མི་ཡི་མེ་ནི་ཁ་བ་ཙམ་དུ་བསིལ། །མི་ཡི་མེ་ཡིས་བསྲེག་པའི་ལུས་ལ་ཆུ་ཡིས་རེག་ན་བསིལ་བ་ལྟར། །དམྱལ་མེས་སྲེག་པའི་ལུས་ལ་མིའི་མེས་རེག་ན་བསིལ་སངས་འགྲོ་ཞེས་གསུངས། །སྡུག་བསྔལ་དེ་དག་རྣམས་ནི་ཡུན་ཐུང་ཙམ་ཞིག་མྱོང་བས་མི་ཆོག་སྟེ། །དམྱལ་བ་བརྒྱད་པོའི་ནང་གི་ཚེ་ཐུང་དམྱལ་བ་ཡང་སོས་ཚེ་ཚད་ནི། །མི་ལོ་ཁྲག་ཁྲིག་གཅིག་དང་ཐེར་འབུམ་ཆེན་པོ་དྲུག་དང་ཐེར་འབུམ་གཉིས། །ཡིན་ཅིང་དམྱལ་བ་འོག་མ་འོག་མ་ཉིས་འགྱུར་ཉིས་འགྱུར་ཚེ་རིང་ཞིང་། །ཇི་སྲིད་མི་དགེའི་སྡིག་པ་མ་ཟད་བར་དུ་སྲོག་དང་འབྲལ་མི་འགྱུར། །ད་ལྟའི་དུས་འདིར་རང་གི་སྤྱོད་ཚུལ་ངན་པ་འདི་ལ་ཕར་བལྟས་ན། །ད་དུང་དེ་ལས་ཡུན་རིང་བ་ཞིག་མི་འོང་ངེས་པ་ཅི་ཞིག་ཡོད། །ད་ལྟ་ལུས་ལ་མེ་སྟག་ལྷུང་བ་སྐད་ཅིག་ཙམ་ཡང་མི་བཟོད་ན། །སྡུག་བསྔལ་དེ་དག་ཐོག་ཏུ་བབ་ནས་ཡུན་རིང་མྱོང་དགོས་སུ་ཡིས་བཟོད། །འདི་དང་ཕྱི་མ་དེ་གཉིས་བར་ན་དབུགས་ཀྱི་འགྱུ་བ་འདི་མིན་མེད། །དོ་ནུབ་ཙམ་ལ་ཤི་ནས་གློ་བུར་དེ་རུ་ལྷུང་ན་ཅི་ཞིག་བྱ། །ཀྱེ་མ་ཀྱེ་ཧུད་ཚེ་འདིའི་ཁ་རྒྱབ་ཕྱིར་དུ་མི་དགེ་ལས་ངན་བསགས། །ཨ་ཙ་མ་ང་སྔོན་ཆད་སྨྱོས་སམ་གདོན་གྱིས་ཟིན་ནམ་ཅི་ཡིན་ནམ། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དམྱལ་བ་བརྒྱད་པོ་དེ་དག་རེ་རེ་ལ་ཡང་རྩིག་ངོས་བཞི་བཞི་དང་། །སྒོ་ཡང་བཞི་བཞི་ཡོད་པས་དེ་དག་ཕྱི་རོལ་ལྕགས་ཀྱི་ར་བས་བསྐོར། །ར་བ་ལ་ཡང་སྒོ་ནི་བཞི་བཞི་ཡོད་ཅིང་སྒོ་དེ་རེ་རེ་ན། །ཉེ་འཁོར་དམྱལ་བ་ལྷག་པ་འདི་རྣམས་ཡོད་དེ་མེམ་མུར་གྱི་འོབས། །རབ་ཏུ་ཚ་ངར་ཆེ་བ་པུས་མོ་མན་ཆད་ནུབ་པ་ཙམ་ཡོད་ལ། །མི་དགེའི་ལས་ཀྱིས་དེ་རུ་སྐྱེས་པའི་སེམས་ཅན་དེ་དག་གནས་འཚོལ་ཚེ། །འགྲོ་བའི་དུས་ན་དེ་རུ་རྐང་པ་བཞག་ཚེ་པགས་པ་ཤ་ཁྲག་འཇིག །རྐང་པ་ཡར་ལ་བཏེགས་པའི་ཚེ་ན་སླར་ཡང་མྱུར་དུ་ཤ་པགས་སྐྱེ། །དེ་ཡི་འདབས་ན་ཕྱི་སའི་འདམ་ནི་ཡོད་ལ་དེ་རུ་སྐྱེས་པ་ཡི། །སེམས་ཅན་གནས་པ་རྣམས་ཀྱིས་བརྒལ་ཚེ་འདམ་དེར་མགོ་བོ་མན་ཆད་ནུབ། །དེ་ནས་མཆུ་རྣོན་འབུ་ཡིས་ལུས་ཀུན་འབིགས་ཤིང་རྐང་ལ་གཏུགས་ནས་འབྲུ། །དེ་ཡི་འདབས་ན་སྤུ་གྲིའི་ལམ་ཡོད་དེ་རུ་སྐྱེས་པའི་སེམས་ཅན་གྱིས། །རྐང་བ་བཞག་ཚེ་པགས་པ་ཤ་ཁྲག་གཅོད་ཅིང་བཏེགས་ཚེ་ཤ་པགས་སྐྱེ། །དེ་ཡི་འདབས་ན་ནགས་ཚལ་རལ་གྲིའི་ལོ་མ་ཅན་ཞེས་བྱ་བ་ཡོད། །དེ་རུ་སྐྱེས་པའི་སེམས་ཅན་གནས་འཚོལ་དེ་དག་ཐམས་ཅད་ནགས་ཚལ་དེར། །སོང་ནས་ནགས་ཚལ་དེ་ཡི་བསིལ་གྲིབ་རྣམས་ལ་བརྟེན་ཅིང་འཁོད་པ་ན། །ཤིང་ལས་རལ་གྲི་བབས་ཏེ་ཡན་ལག་ཉིང་ལག་གཅོད་ཅིང་ལུས་ཀུན་གཤགས། །ས་ལ་འགྱེལ་ཚེ་ཁྱི་ནི་སྲེ་བོ་མང་པོ་འོངས་ཏེ་རྒྱབ་ནས་ཟ། །དེ་ཡི་འདབས་ན་ཤལ་མ་ལི་ཡི་སྡོང་པོ་ཡོད་དེ་སེམས་ཅན་དེར། །སོང་བ་དེ་ལ་འཛེག་ཏུ་འཇུག་ཅིང་འཛེག་ཚེ་ཚེར་མ་རྣམས་ཀྱི་ཁ། །ཐུར་དུ་བལྟ་ལ་འབབ་ཚེ་གྱེན་དུ་བལྟས་ནས་ལུས་ཀུན་གཤགས་པར་བྱེད། །ཁྭ་ལྕགས་མཆུ་ཅན་བྱ་བས་མགོ་དང་ཕྲག་གོང་བབས་ནས་མིག་འབྲས་འབྲུ། །དེ་ཡི་འདབས་ན་ཚ་ངར་ཆེ་བའི་ཆུ་ཀླུང་རབ་མེད་ཅེས་བྱ་ཡོད། །དེར་སྐྱེས་སེམས་ཅན་ནང་དེར་འཚོད་ཅིང་སྟེང་འོག་འགྲོ་ཞིང་བསྲེག་པར་བྱེད། །དཔེར་ན་མེ་ཆེར་སྦར་བས་ཟངས་ཆུ་ཁོལ་བའི་ནང་དུ་ནས་བླུགས་འདྲ། །གཤིན་རྗེའི་ཕོ་ཉ་མང་པོ་བསྡད་ནས་ཕྱི་རུ་འོང་དུ་མི་སྟེར་ལ། །འོང་བ་རྣམས་ནི་ལྕགས་ཀྱི་ས་གཞི་རབ་ཏུ་འབར་ལ་གན་རྐྱལ་བཞག །ཅི་འདོད་འདྲི་ལ་དེ་དག་རྣམས་ཀྱིས་སྐྲག་ནས་ཅི་ཡང་མི་འདོད་ཟེར། །འོན་ཀྱང་བཀྲེས་སོ་སྐོམ་མོ་ཟེར་ན་ཁ་རུ་ཟངས་ཞུན་ཁོལ་མ་དང་། །ལྕགས་ཀྱི་ཐོ་ལུམ་འབར་བ་བཅུག་ནས་སྐོམ་ཞིང་བཀྲེས་ན་འདི་ཟོ་ཟེར། །དེ་དག་རྣམས་ཀྱི་ཚེ་ཚད་ངེས་པ་མེད་པར་ས་ཡི་དངོས་གཞིར་བཤད། །འོན་ཀྱང་མི་དགེ་སྡིག་པའི་ལས་ཀྱི་ནུས་པ་མ་ཟད་དེ་སྲིད་དུ། །སྲོག་དང་འབྲལ་བར་མི་འགྱུར་སྡུག་བསྔལ་དེ་དག་ཡུན་རིང་ཉམས་སུ་མྱོང་། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གྲང་དམྱལ་བརྒྱད་ནི་ཚ་བའི་དམྱལ་བ་ཆེན་པོ་བརྒྱད་ཀྱི་ཐད་སོ་ཡི། །བྱང་གི་ཕྱོགས་ན་དཔག་ཚད་ཁྲི་ཕྲག་རེ་རེའི་ཕ་རོལ་དེ་ན་ཡོད། །ཀུན་གྱི་འོག་གཞི་ཐམས་ཅད་ཁ་བའི་ཐང་དང་འཁྱག་པའི་ཆབ་རོམ་དང་། །མཐའ་རྣམས་གངས་རིས་བསྐོར་ཞིང་སྟེང་ནས་རྒྱུན་ཏུ་ཁ་བ་བུ་ཡུག་འཚུབས། །ཁ་བ་བུ་ཡུག་རླུང་གིས་བསྐྱོད་ནས་ཕྱོགས་བཞིར་ལུས་ལ་འདེབས་པར་བྱེད། །འདི་ནས་དཔག་ཚད་སུམ་ཁྲི་ཉིས་སྟོང་འོག་ན་ཆུ་བུར་ཅན་ཡོད་དེ། །དེ་ནས་དཔག་ཚད་ཉིས་སྟོང་ཉིས་སྟོང་ཆོད་པའི་འོག་ན་གཞན་བདུན་ཡོད། །གྲང་བའི་དམྱལ་བ་ཆུ་བུར་ཅན་གྱི་གནས་སུ་སྐྱེས་པའི་སེམས་ཅན་རྣམས། །ལུས་ལ་གོན་པ་མེད་པས་གཅེར་བུར་གྲང་ནས་ཆུ་བུར་བྱུང་ཞིང་འཁུམས། །དེ་ཡི་འོག་ན་གྲང་བའི་དམྱལ་བ་ཆུ་བུར་རྡོལ་བའི་གནས་ཡོད་དེ། །དེ་རུ་སྐྱེས་པའི་སེམས་ཅན་རབ་ཏུ་གྲང་བས་ཆུ་བུར་རྡོལ་བཞིན་འཁུམས། །དེ་འོག་གྲང་བའི་དམྱལ་བ་སོ་ཐམ་གནས་ཡོད་དེ་རུ་སྐྱེས་པ་ཡི། །སེམས་ཅན་གྲང་བས་སྐད་འདོན་མི་ཐུབ་སོ་ནི་འཐམ་འཐམ་བྱེད་པ་དང་། །དེ་ཡི་འོག་ན་གྲང་བའི་དམྱལ་བ་ཀྱི་ཧུད་ཟེར་བའི་གནས་ཡོད་དེ། །དེར་སྐྱེས་སེམས་ཅན་གྲང་བས་སྐད་འདོན་མི་ནུས་ཤུབ་བུས་ཀྱེ་ཧུད་ཟེར། །དེ་ཡི་འོག་ན་གྲང་བའི་དམྱལ་བ་ཨ་ཆུ་ཟེར་བའི་གནས་ཡོད་དེ། །དེ་རུ་སྐྱེས་པའི་སེམས་ཅན་གྲང་བས་དེས་ཀྱང་ཤུབ་བུས་ཨ་ཆུ་ཟེར། །དེ་འོག་གྲང་བའི་དམྱལ་བ་ཨུཏྤལ་ལྟར་དུ་གས་པའི་གནས་ཡོད་དེ། །དེ་རུ་སྐྱེས་པའི་སེམས་ཅན་ལུས་ལ་ཁ་རླུང་ཆེན་པོས་བཏབ་པ་ཡིས། །ལུས་ནི་ཁ་དོག་སྔོ་ཞིང་སེར་ཁ་ལྔའམ་དྲུག་ཏུ་གས་པའོ། །དེ་ཡི་འོག་ན་གྲང་བའི་དམྱལ་བ་པདྨ་ལྟར་གས་གནས་ཡོད་དེ། །དེར་སྐྱེས་སེམས་ཅན་གྲང་བས་མདོག་དམར་ཁ་བཅུ་དེ་ལས་མང་བར་གས། །དེ་འོག་གྲང་བའི་དམྱལ་བ་པདྨ་ཆེན་པོ་ལྟར་གས་གནས་ཡོད་དེ། །དེར་སྐྱེས་སེམས་ཅན་མདོག་ནི་ཤིན་ཏུ་དམར་ཞིང་ཁ་བརྒྱ་ཙམ་དུ་གས། །གོང་མ་གོང་མ་རྣམས་ལས་འོག་མ་འོག་མ་བདུན་འགྱུར་གྲང་བ་ཡིན། །སྡུག་བསྔལ་ཡུན་ཐུང་ཙམ་མིན་དཔེར་ན་མ་ག་དྷ་ཡི་བྲེ་བོ་ཆེའི། །ཏིལ་ཁལ་བརྒྱད་ཅུ་ཤོང་བའི་བང་བ་ཏིལ་གྱིས་ཕྱུར་བུར་གང་བ་ཞིག །མི་ལོ་བརྒྱ་བརྒྱ་འདས་ནས་ཏིལ་དེ་རེ་རེ་ཕྱི་རུ་བོར་བ་ན། །ཏིལ་འབྲུ་ཟད་ནས་བང་བ་སྟོངས་པའི་ཡུན་དེ་ལྟ་བུ་ཆུ་བུར་ཅན། །ཚེ་ཡི་ཚད་ཡིན་དེ་འདྲ་ཉི་ཤུ་ཆུ་བུར་རྡོལ་པའི་ཚེ་ཚད་དང་། །དེ་བཞིན་སྔ་མ་སྔ་མ་ལས་ཀྱང་ཕྱི་མ་ཕྱི་མ་ཉི་ཤུར་འཕར། །དེ་ལ་ཅུང་ཟད་ཙམ་ཡང་མི་སྐྲག་ད་དུང་ཚེ་འདིའི་ལྟོ་རྒྱབ་ཕྱིར། །སྡིག་ལ་ཧབ་ཐོབ་བྱེད་མཁན་རང་སྙིང་རུལ་ལམ་ལྕགས་ལས་བྱས་སམ་ཅི། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཉི་ཚེ་བ་ནི་ཚད་དམྱལ་གྲང་དམྱལ་རྣམས་ཀྱི་ཉེ་འཁོར་དག་ན་ཡོད། །ལ་ལ་མི་ཡུལ་ན་ཡང་ཡོད་པས་གནས་ལ་ངེས་པ་མེད་པ་ཡིན། །མང་ཉུང་མ་ངེས་ལ་ལ་མང་ཞིང་ལ་ལ་གཉིས་སམ་གཅིག་ལས་མེད། །སྡུག་བསྔལ་མཐའ་གཅིག་མ་ངེས་གཏུན་དང་ཀ་བ་ཐབ་དང་ཐག་པ་དང་། །ཁྲོ་ཟངས་ཕྱགས་མ་སྐམ་པ་ལ་སོགས་དབྱིབས་དང་ལྡན་པའི་ལུས་བླངས་ནས། །སྡུག་བསྔལ་མི་ཟད་ཡུན་རིང་མྱོང་ཞིང་ཚེ་ལ་ངེས་པ་མེད་པ་ཡིན། །འོན་ཀྱང་སྡིག་པའི་རྒྱུ་དེ་མ་ཟད་བར་དུ་འབྲས་བུ་སྡུག་བསྔལ་མྱོང་། །འཁོར་བའི་སྡུག་བསྔལ་ནང་ནས་ངན་སོང་སྡུག་བསྔལ་བཟོད་པར་དཀའ་བ་ཡིན། །དེ་ཡི་ནང་ནས་དམྱལ་བའི་སྡུག་བསྔལ་སྐད་ཅིག་ཙམ་ཡང་བཟོད་གླགས་མེད། །ཚེ་འདིར་ཉིན་གཅིག་མདུང་རྣོན་སུམ་བརྒྱས་བར་མ་ཆད་དུ་བཏབ་པ་ཡི། །སྡུག་བསྔལ་དེ་ལ་དམྱལ་བའི་སྡུག་བསྔལ་ཆུང་ངུ་ཙམ་གྱི་ཆར་ཡང་མེད། །དམྱལ་བ་རྣམས་ཀྱི་ནང་ནས་མནར་མེད་དམྱལ་བའི་སྡུག་བསྔལ་ཆེས་ཆེ་སྟེ། །དེ་དག་རྣམས་སུ་སྐྱེ་བའི་རྒྱུ་ནི་ཚེ་འདིར་སྲོག་གཅོད་བྱས་པ་དང་། །མ་བྱིན་པ་བླངས་མི་ཚངས་སྤྱད་དང་རྫུན་དང་ཕྲ་མ་ཚིག་རྩུབ་བཤད། །ངག་འཁྱལ་སྨྲ་དང་བརྣབས་སེམས་གནོད་སེམས་ལོག་ལྟ་ཆེན་པོ་བྱས་པ་རྣམས། །སྐྱེ་ཞེས་གསུང་རབ་རྣམས་སུ་ལན་ཅིག་མ་ཡིན་ཡང་དང་ཡང་དུ་གསུངས། །ཁྱད་པར་མཚམས་མེད་ལྔ་བྱས་ལོག་ལྟ་སྐྱེས་དང་ཕམ་པ་བཞི་སྤྱད་དང་། །སོ་ཐར་ཉེས་བྱས་ཁྱད་དུ་བསད་ན་ཚ་བའི་དམྱལ་བ་ཡང་སོས་སྐྱེ། །སོར་བཤགས་ཁྱད་དུ་བསད་ན་དམྱལ་བ་ཐིག་ནག་གནས་སུ་སྐྱེ་བར་གསུངས། །བྱང་སེམས་རྩ་བའི་ལྟུང་བ་བྱུང་དང་བྱང་ཆུབ་སེམས་དཔའ་ལ་དམིགས་པའི། །ཁོང་ཁྲོ་སྐྱེས་ན་ཁོང་ཁྲོ་སྐད་ཅིག་མ་ནི་ཅི་ཙམ་སྐྱེས་པ་ཡི། །གྲངས་དང་མཉམ་པའི་བསྐལ་བར་དམྱལ་བར་གནས་དགོས་སྤྱོད་འཇུག་ལས་གསུངས་པས། །འདི་ལ་ཤིན་ཏུ་ཤིན་ཏུ་འཛེམ་དགོས་བྱང་སེམས་གང་ན་ཡོད་མི་ཤེས། །གསང་སྔགས་རྩ་ལྟུང་བྱུང་ན་སོར་མ་ཆུད་ཀྱི་བར་ལ་སྐད་ཅིག་མ། །ཅི་ཙམ་ཡོད་པའི་གྲངས་མཉམ་མནར་མེད་གནས་དགོས་རྒྱུད་སྡེ་རྣམས་ལས་གསུངས། །བླ་མར་དམིགས་པའི་ཁོང་ཁྲོ་སྐྱེས་ན་བསྐལ་པར་བསགས་པའི་དགེ་རྩ་འཇོམས། །ཁོང་ཁྲོ་སྐད་ཅིག་མ་ནི་ཅི་ཙམ་སྐྱེས་པའི་གྲངས་དང་མཉམ་པ་ཡི། །བསྐལ་པར་དམྱལ་བའི་གནས་སུ་སྡོད་དགོས་དུས་འཁོར་རྩ་རྒྱུད་ལས་གསུངས་ཕྱིར། །རང་གིས་སྔོན་ཆད་འདི་འདྲའི་མི་དགེའི་ལས་ངན་མང་པོ་བསགས་ཡོད་པས། །ཤི་ན་དམྱལ་བར་སྐྱེ་ངེས་སྐྱེས་ན་དེ་དུས་རང་གིས་ཅི་ཞིག་བྱ། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཡི་དྭགས་བྱིངས་གནས་འཛམ་གླིང་འདི་འོག་དཔག་ཚད་ལྔ་བརྒྱ་འདས་པ་ན། །གྲོང་ཁྱེར་སེར་སྐྱ་ཞེས་བྱ་རྩྭ་ཆུ་ཤིང་སོགས་འདོད་པའི་དངོས་པོ་མེད། །དེ་རུ་སྐྱེས་པ་དེ་དག་ཤ་ཁྲག་བསྐམས་ཤིང་མདོག་ནག་གདོང་སྐྲས་ཁེབས། །ཤིན་ཏུ་ཁ་སྐོམས་ལྕེ་ཡིས་བལྡག་ཅིང་ཕྱི་སྒྲིབ་ཅན་གྱི་ཡི་དྭགས་ཀྱིས། །ཆུ་མིག་མཚོ་དང་མཚེའུ་མཐོང་ནས་ཕྱིན་ན་མཚོན་ཆ་ཐོགས་པས་བསྲུང་། །བཏུང་དུ་མི་སྟེར་ལ་ལས་རྣག་ཁྲག་སོགས་སུ་མཐོང་ནས་འཐུང་མི་འདོད། །ནང་གི་སྒྲིབ་བ་ཅན་གྱི་ཡི་དྭགས་ཁ་ནི་ཁབ་ཀྱི་མིག་ཙམ་དང་། །མགྲིན་པ་རྟ་རྔ་ཙམ་དང་ཡན་ལག་འཇག་སྐྱ་ཙམ་དང་ལྟོ་བའི་ཚད། །རི་གཏོས་ཙམ་ཡོད་ཟས་སྐོམ་མི་རྙེད་རྙེད་ཀྱང་ཁ་རུ་མ་ཤོང་ཞིང་། །ཅུང་ཟད་ཤོང་ཡང་མགྲིན་པར་མི་ཐར་ཐར་ཀྱང་ལྟོ་བ་མི་ཁེངས་ཤིང་། །ཁེངས་ཀྱང་རྐང་ལག་རྣམས་ཀྱིས་མི་ཐེག་སྡུག་བསྔལ་སྔར་བས་ཆེ་བ་མྱོང་། །ཟས་སྐོམ་སྒྲིབ་པ་ཅན་གྱིས་ཟས་སྐོམ་སྤྱད་ན་མེ་འབར་ལུས་པོ་འཚིག །ལྗན་ལྗིན་ཟ་བ་ཞེས་བྱས་གཤང་གཅི་སྤྱོད་དང་ཁ་ཅིག་རང་ཤ་ཟ། །དེ་དག་རྣམས་ལ་དགུན་དུས་ཉི་མ་གྲང་ལ་དཔྱིད་དུས་ཟླ་བའང་ཚ། །ཁ་འཐོར་མི་ཡི་ཡུལ་ན་ཡོད་གསུངས་ཚེ་ཚད་མི་ཡི་ཟླ་བ་གཅིག །ཞག་ཏུ་བྱས་པས་རང་ལོ་ལྔ་བརྒྱ་ལྔ་སྟོང་ཁྲི་སོགས་ཐུབ་པར་བཤད། །དེ་རུ་སྐྱེ་བའི་རྒྱུ་ནི་མི་དགེ་བཅུ་པོ་འབྲིང་ཙམ་བྱས་པ་དང་། །ཁྱད་པར་སེར་སྣ་ཤས་ཆེར་བརྟེན་དང་བརྣབ་སེམས་མང་པོ་བྱས་པ་དང་། །གཞན་གྱི་ནོར་རྫས་མ་བྱིན་པ་རྣམས་བླངས་པ་ལ་སོགས་ཡིན་ཞེས་གསུངས། །ཤི་ནས་སྔར་བྱས་ལས་ཀྱི་དེ་འདྲ་ཞིག་ཏུ་སྐྱེས་ན་ཅི་ཞིག་བྱ། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དུད་འགྲོ་བྱིངས་ན་གནས་པ་རི་རབ་ཆུ་མཚམས་མན་ཆད་ཁོང་གསེང་གི །མུན་པར་རབ་ཏུ་གནག་པར་ཡོད་པས་ལུས་ཀྱི་ཆེ་ཆུང་མདོག་དབྱིབས་སོགས། །མ་ངེས་སྣ་ཚོགས་ཆང་གི་སྦང་མ་ལྟ་བུར་ཡོད་པས་ཆེ་བ་ཡིས། །ཆུང་བ་ཁྱུར་མིད་བྱེད་ཅིང་ཆུང་བ་མང་པོ་འདུས་ནས་ཆེ་བ་ཟ། །ལུས་པོ་ཕར་ཐལ་ཚུར་ཐལ་འབིགས་ཤིང་མུན་པ་ཤིན་ཏུ་གནག་པ་ཡིས། །ལག་པའི་བརྐྱང་བསྐུམས་ཙམ་ཡང་མི་མཐོང་ཆེ་བས་ཆུང་བ་རབ་ཏུ་མནན། །དབུགས་ཀྱིས་འབྱུང་རྔུབ་ཙམ་ཡང་མི་ནུས་སྡུག་བསྔལ་ཡུན་རིང་ཉམས་སུ་མྱོང་། །དུད་འགྲོ་ཁ་འཐོར་ལྷ་དང་མི་ཡི་ཡུལ་ན་ཡོད་པ་ཐམས་ཅད་ནི། །རི་དྭགས་རྣམས་ནི་རྔོན་པ་ཁྱི་ཡིས་བདས་ནས་བྲོས་ཀྱང་མི་ཐར་གསོད། །ཕན་ཚུན་གཅིག་གིས་གཅིག་གསོད་སྲོག་ཆགས་ཕྲ་མོ་ཉི་མས་འཚིག་པ་དང་། །དུད་འགྲོ་ཀླུ་ཡི་རིགས་སུ་གྱུར་པ་བྱེ་ཚན་མཁའ་ལྡིང་འཇིགས་པ་དང་། །ལྷ་དང་མི་ཡི་དབང་དུ་གྱུར་པ་རྣམས་ནི་བཀོལ་དང་སྣ་འབིགས་ཤིང་། །མི་ཐེག་བཞིན་དུ་ཁལ་འགེལ་འཕོང་ལ་བརྡུང་ཚེ་རོ་སྨད་འཁྱོགས་ནས་འགྲོ། །མ་བཟོད་འུ་ཐུག་འགྱེལ་ལ་ཁད་བྱས་ལུས་པོ་ན་ཚས་གང་བཞིན་འཁུར། །འཕོང་ཟད་རྒྱབ་རྣམས་སྒལ་པས་ཁེངས་ཀྱང་སོས་དལ་ཉིན་གཅིག་སྡོད་དབང་མེད། །ལ་ལ་ཤ་ཁྲག་ཆེད་དུས་ལ་བསྒྱེལ་ནས་གསོད་གྲབས་བྱས་པའི་ཚེ། །སྐྲག་ནས་གསོད་མཁན་ངོ་ལ་མིག་གིས་ཧྲིག་ཧྲིག་བལྟས་ཀྱང་དབང་མེད་དུ། །ཁ་བསུམ་ཡང་ན་གྲི་ཡིས་མགོ་གཅོད་ཡང་ན་ལྟོ་བ་ཕྲལ་ནས་གསོད། །གཞན་ཡང་དབང་པོ་གཅོད་དང་སྤུ་བྲེགས་རྨོ་དང་བཅིང་དང་བཞོ་བ་དང་། །བཀྲེས་ཤིང་སྐོམ་དང་ཚ་གྲང་ལ་སོགས་སྡུག་བསྔལ་དཔག་ཏུ་མེད་པ་ཡོད། །མཐའ་དག་བླུན་ཞིང་ལྐུག་པ་བླང་དོར་མི་ཤེས་ལམ་གྱི་སྣོད་མི་རུང་། །ཚེ་ཚད་རིང་མཐའ་བསྐལ་པར་གནས་དང་ཐུང་བ་སྔ་དྲོ་ཕྱི་དྲོ་ཙམ། །དུད་འགྲོར་སྐྱེ་བའི་རྒྱུ་ནི་མི་དགེ་བཅུ་པོ་ཆུང་ངུ་སྤྱད་པ་དང་། །ཁྱད་པར་ཆོས་སྤངས་པ་དང་ཆོས་དང་ཆོས་སྨྲ་བ་ལ་མ་གུས་དང་། །བསྟན་ལ་ཞུགས་པ་རྣམས་ཀྱིས་ཕན་ཚུན་སྐྱོན་བརྗོད་བྱས་པ་སོགས་ཡིན་གསུངས། །ཤི་ནས་ལས་ཀྱི་དབང་གིས་དེ་འདྲ་ཞིག་ཏུ་སྐྱེས་ན་ཅི་ཞིག་བྱ། །དེ་ལ་འཇིགས་པར་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མདོར་ན་ད་ལྟ་ལག་པ་མེ་དོང་བཅུག་ནས་ཞག་གཅིག་སྡོད་པ་དང་། །དགུན་གྱི་ཁ་རླུང་འཚུབ་དུས་གོས་མེད་གཅེར་བུར་ཞག་གཅིག་སྡོད་པ་དང་། །ཉི་མ་གསུམ་བཞི་ཙམ་ལ་བཟའ་བཏུང་གང་ཡང་མེད་པར་སྡོད་པ་དང་། །ས་རྡོ་མང་པོའི་ཁྲོད་དུ་འགུལ་སྐྱོད་མི་ནུས་སྡོད་དགོས་ལྟ་བུ་ཞིག །བྱུང་ན་བཟོད་བསྲན་སུ་ཡིས་མི་ཐུབ་མངོན་སུམ་གྲུབ་པ་དེ་ལྟར་ན། །ངན་སོང་གསུམ་གྱི་སྡུག་བསྔལ་སྟོབས་ཆེ་ཤུགས་དྲག་བཟོད་པར་ག་ལ་ནུས། །ཤི་ནས་སྔར་བྱས་ལས་ཀྱི་དབང་གིས་དེ་རུ་སྐྱེས་ན་ཅི་ཞིག་བྱ། །དེ་ལ་འཇིགས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཆོས་ཀྱི་སྒྲ་ཙམ་མི་ཐོས་མུན་བསྐལ་མཚན་མོ་སྤྲིན་ནག་འཁྲིགས་པ་ཡི། །སྨག་རུམ་ལྟ་བུ་ཆོས་དང་མཇལ་རྒྱུ་ཡོད་པའི་སྒྲོན་བསྐལ་སྨག་རུམ་ན། །གློག་འགྱུ་བཞིན་དུ་དཀོན་པའི་སྔོན་ཆད་སྡིག་པ་རྒྱ་མཚོ་ཙམ་བསགས་ནས། །དགེ་བ་ཀུ་ཤའི་རྩེར་བླངས་ཆུ་ཐིགས་བཞིན་དུ་བསགས་པ་ཤིན་ཏུ་ཉུང་། །དེ་ཡི་སྟེང་དུ་མི་ཚེ་འདིར་ཡང་མི་དགེའི་ལས་ནི་མང་པོ་བསགས། །དགེ་བ་ལེགས་པོ་ཉིན་གཅིག་བྱས་པ་རང་ལ་དྲན་རྒྱུ་མི་འདུག་པས། །ཤི་མ་ཐག་ཏུ་ངན་སོང་གནས་སུ་ལྷུང་ནས་སྡུག་བསྔལ་མྱོང་བར་ངེས། །དཔེར་ན་རང་ལ་གནོད་པའི་དགྲ་ཞིག་ལོ་གཅིག་ཚུན་ལ་འོང་ངེས་ཤིང་། །དེ་ཡི་བར་ལ་ནམ་འོང་ཆ་མེད་ཤེས་ན་དལ་བར་མི་སྡོད་པར། །ཕ་རོལ་དགྲ་ཡི་འཇིགས་ལས་སྐྱོབ་མཁན་དཔོན་ཞིག་མྱུར་དུ་འཚོལ་དགོས་ལྟར། །ངན་སོང་སྡུག་བསྔལ་རང་གི་ཐོག་ཏུ་ལོ་བརྒྱ་ཚུན་ལ་འོང་ངེས་ཤིང་། །ཟླ་བ་ཕྱི་མ་མནར་མེད་དམྱལ་བ་གཉིས་ཀྱི་གང་སྔ་ཆ་མེད་པར། །ཤེས་ནས་ངན་སོང་འཇིགས་ལས་སྐྱོབ་པའི་སྐྱབས་ཤིག་མྱུར་དུ་འཚོལ་རེ་རན། །དཔེར་ན་ཕ་རོལ་དགྲ་ལས་སྟོབས་དང་ཁ་དྲག་ཆུང་བའི་དཔོན་ཞིག་གིས། །རང་ཉིད་ཕ་རོལ་དགྲ་ཡི་འཇིགས་ལས་སྐྱོབ་པར་མི་ནུས་ཇི་བཞིན་དུ། །ཚངས་པ་ཁྱབ་འཇུག་དབང་ཕྱུག་ལ་སོགས་ལྷ་མི་མཐུ་བོ་ཆེ་བསྟེན་ཀྱང་། །ངན་སོང་འཇིགས་ལས་སྐྱོབ་པར་མི་ནུས་དཔེར་ན་ཕ་རོལ་དགྲ་བོ་ལས། །སྟོབས་དང་མངའ་ཐང་ཆེ་བའི་དཔོན་གྱིས་རང་ཉིད་དགྲ་ཡི་འཇིགས་པ་ལས། །སྐྱོབ་པར་ནུས་བཞིན་ངན་འགྲོའི་འཇིགས་ལས་དཀོན་མཆོག་གསུམ་གྱིས་སྐྱོབ་པར་ངེས། །སངས་རྒྱས་སྐུ་ཡི་ཡོན་ཏན་སྐུ་མདོག་གསེར་མདོག་དབུ་ལ་གཙུག་ཏོར་ལྡན། །མཚན་བཟང་སུམ་ཅུ་རྩ་གཉིས་དང་ལྡན་དཔེ་བྱད་བཟང་པོ་བརྒྱད་ཅུས་སྤྲས། །ན་བཟའ་ཆོས་གོས་རྣམ་གསུམ་གསོལ་ཞིང་རབ་མཛེས་བལྟ་བས་ཆོག་མི་ཤེས། །མཐོང་ན་མི་མ་ཐུན་མེད་ཅིང་མཐོང་བ་ཙམ་གྱིས་དོན་དང་ལྡན་པར་བྱེད། །གསུང་གི་ཡོན་ཏན་པི་ཝང་གླིང་བུའི་སྒྲ་ལས་གསུང་གི་སྒྲ་སྙན་ཞིང་། །འཇིག་རྟེན་ཁམས་ཀྱི་སེམས་ཅན་ཀུན་གྱིས་དུས་གཅིག་དྲི་བ་མི་འདྲ་བ། །རེ་རེ་ཞུས་ཀྱང་གསུང་སྙན་ཡན་ལག་དྲུག་ཅུ་རྩ་བཞིའི་གདངས་དབྱངས་ཀྱིས། །ལེགས་སྦྱར་སྐད་ནི་ལྟ་བུ་གཅིག་གི་སྒོ་ནས་དྲི་བར་ལན་མཛད་ཀྱང་། །འགྲོ་བ་སོ་སོའི་སྐད་དུ་གོ་སྟེ་ཐེ་ཚོམ་མཐའ་དག་གཅིག་ཆར་སེལ། །ཐུགས་ཀྱི་མཁྱེན་པའི་ཡོན་ཏན་ཤེས་བྱ་མཐའ་དག་ལག་མཐིལ་སྐྱུ་རུ་ར། །རློན་པ་བཞག་བཞིན་ས་ལེར་མཁྱེན་པས་གདུལ་བྱ་འདུལ་བའི་ཐབས་ལ་མཁས། །བརྩེ་བའི་ཡོན་ཏན་དཔེར་ན་མི་གཉིས་གཅིག་གིས་གཡས་ནས་ཙན་དན་གྱི། །ལྡེ་གུས་སྐུ་ལ་བྱུག་དང་གཅིག་གིས་གཡོན་ནས་སྟ་གྲིས་གཤག་ན་ཡང་། །མི་དེ་གཉིས་ལ་ཉེ་རིང་མི་མངའ་འགྲོ་བ་རིགས་དྲུག་སེམས་ཅན་ལ། །དཔེར་ན་མ་ཡིས་བུ་ལ་བརྩེ་ལྟར་ཐུགས་རྗེ་རྒྱུན་འཆད་མེད་པར་སྐྱེ། །འཕྲིན་ལས་ཡོན་ཏན་འགྲོ་བ་ཐམས་ཅད་སྒྲོལ་བའི་ནུས་མཐུ་ཡོངས་རྫོགས་པས། །གཞན་ལ་ཕན་པར་འགྱུར་ན་ཚ་བའི་དམྱལ་བའི་མེ་ནང་ཡིན་ན་ཡང་། །རབ་ཏུ་སྤྲོ་བ་དང་བཅས་ཐོགས་པ་མེད་པར་ཞུགས་ནས་དོན་མཛད་འགྱུར། །མདོར་ན་སངས་རྒྱས་རང་ཉིད་འཇིགས་པ་ཀུན་ལས་གྲོལ་ཞིང་འགྲོ་བ་གཞན། །འཇིགས་པ་ཀུན་ལས་སྒྲོལ་བའི་ཐབས་ལ་མཁས་ཤིང་ཐུགས་རྗེ་ཆེན་པོ་ཡིས། །ཀུན་ལ་ཉེ་རིང་མེད་པར་འཇུག་ཅིང་ཕན་བཏགས་མ་བཏགས་ཐམས་ཅད་ཀྱི། །དོན་མཛད་པ་ནི་སངས་རྒྱས་ཡོན་ཏན་ཡིན་གྱི་དབང་ཕྱུག་སོགས་ལ་མེད། །སངས་རྒྱས་བཅོམ་ལྡན་འདས་ཀྱི་ཡོན་ཏན་དེ་དག་དམ་ཆོས་བསྒྲུབས་ལས་བྱུང་། །ཆོས་ནི་སྐྱོན་རྣམས་སེལ་ཞིང་ཡོན་ཏན་མཐའ་དག་སྒྲུབ་བའི་བདག་པོ་ཡིན། །བྱམས་པ་འཇམ་དབྱངས་སྤྱན་རས་གཟིགས་སོགས་བྱང་ཆུབ་སེམས་དཔའི་དགེ་འདུན་དང་། །འོད་སྲུངས་ཆེན་པོ་མཆོག་ཟུང་གཉིས་ལ་སོགས་པའི་ཉན་ཐོས་དགེ་འདུན་གྱིས། །དམ་ཆོས་དེ་ཉིད་རྟག་ཏུ་གཡེལ་བ་མེད་པར་ཚུལ་བཞིན་སྒྲུབ་པར་བྱེད། དེ་དག་ལ་ཡང་སྐུ་གསུང་ཐུགས་ཡོན་བསམ་གྱིས་མི་ཁྱབ་མངའ་བ་ཡིན། །དེ་ལྟར་སངས་རྒྱས་ཆོས་དང་དགེ་འདུན་གསུམ་གྱི་ཡོན་ཏན་དྲན་བྱས་ནས། །སྤྱི་བོའི་བླ་མ་ཐུབ་དབང་ཐུགས་ཀའི་སྐྱབས་ཡུལ་ནམ་མཁའ་གང་བར་སྤྲོས། །དེ་དག་བླ་མ་ཐུབ་དབང་མཐའ་བསྐོར་འཇའ་འོད་ཀློང་དུ་བཞུགས་པར་གྱུར། །རང་ཉིད་ངན་འགྲོའི་འཇིགས་པས་སྐྲག་དང་དཀོན་མཆོག་སྐྱོབ་པའི་ནུས་ལྡན་དུ། །ཤེས་ཤིང་སེམས་ཅན་རྣམས་ལ་སྙིང་རྗེ་ཆེན་པོའི་ཀུན་སློང་དང་བཅས་པས། །བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས། །སངས་རྒྱས་ཆོས་དང་དགེ་འདུན་གསུམ་ལ་བྱང་ཆུབ་བར་དུ་སྐྱབས་སུ་མཆི། །སྐྱིད་སྡུག་ཅི་ཞིག་བྱུང་ཡང་སྐྱབས་མགོན་རེ་ས་གཞན་ན་མ་མཆིས་པས། །འཁོར་བའི་སྡུག་བསྔལ་སྤྱི་དང་ཁྱད་པར་ངན་འགྲོའི་འཇིགས་ལས་བསྐྱབ་ཏུ་གསོལ། །ཚོགས་ཞིང་རྣམས་ཀྱི་སྐུ་ལས་བདུད་རྩི་སྣ་ལྔ་འོད་ཟེར་བཅས་པའི་རྒྱུན། །རྒྱུན་ཆད་མེད་པར་བྱུང་ནས་བདག་གཞན་འགྲོ་བ་ཀུན་གྱི་ལུས་ལ་ཞུགས། །ཞུགས་མ་ཐག་ཏུ་ཉི་མའི་འོད་ཀྱིས་གྲིབ་མ་དེད་བཞིན་སྡིག་སྒྲིབ་ཀུན། །ཀུན་ཀྱང་ལྷག་མེད་དག་ནས་ཚེ་བསོད་ལུང་རྟོགས་ཡོན་ཏན་རྒྱས་པར་གྱུར། །ཚོགས་ཞིང་ཐམས་ཅད་སླར་ཡང་བླ་མ་ཐུབ་དབང་ཐུགས་ཀར་ཐིམ་པར་གྱུར། །སངས་རྒྱས་སྐྱབས་སུ་སོང་བས་འཇིག་རྟེན་ལྷ་ལ་གཏན་གྱི་སྐྱབས་མི་འཚོལ། །ཆོས་ལ་སྐྱབས་སུ་སོང་བས་སེམས་ཅན་རྣམས་ལ་གནོད་འཚེ་མི་བྱེད་ཅིང་། །དགེ་འདུན་རྣམས་ལ་སྐྱབས་སུ་སོང་བས་བསླུ་མེད་དཀོན་མཆོག་རྣམ་གསུམ་ལ། །ཡིད་མི་ཆེས་པའི་མི་དང་མུ་སྟེགས་པ་དང་ལྷན་ཅིག་འགྲོགས་མི་བྱ། །སངས་རྒྱས་སྐུ་གཟུགས་བཟོ་དང་རྒྱུ་ངན་ལ་ཡང་སངས་རྒྱས་དངོས་སུ་མོས། །གསུང་རབ་ཚིག་བཞི་ཡན་ཆད་ལ་ཡང་དམ་ཆོས་དཀོན་མཆོག་ཡིན་པར་མོས། །རབ་ཏུ་བྱུང་བའི་རྟགས་ཙམ་འཛིན་པ་ལ་ཡང་དགེ་འདུན་དཀོན་མཆོག་ཏུ། །མོས་པའི་སྒོ་ནས་སྒོ་གསུམ་མི་གུས་སྤངས་ནས་མཆོད་བསྟོད་བཀུར་བར་བྱ། །དཀོན་མཆོག་གསུམ་ལ་སྐྱབས་སུ་སོང་བའི་གནས་སྐབས་མཐར་ཐུག་ཕན་ཡོན་ནི། །ནང་པ་སངས་རྒྱས་པར་ཆུད་སྡོམ་པ་ཀུན་གྱི་རྟེན་དུ་འགྱུར་བ་དང་། །སྔར་བསགས་ལས་སྒྲིབ་སྲབ་ཅིང་འཛད་དང་བསོད་ནམས་རྒྱ་ཆེན་ཐོབ་པ་དང་། །ངན་འགྲོར་མི་ལྟུང་མི་དང་མི་མིན་གནོད་པས་མི་ཚུགས་ཅི་བསམ་འགྲུབ། །མྱུར་དུ་སངས་རྒྱས་འཐོབ་པ་ལ་སོགས་སྐྱབས་སོང་བསོད་ནམས་གཞལ་མི་ནུས། །དེ་ཕྱིར་དཀོན་མཆོག་གཏན་གྱི་སྐྱབས་སུ་བཟུང་ནས་རྒྱུན་ཏུ་སྐྱབས་འགྲོ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མི་དགེ་བ་ལས་འབྲས་བུ་སྡུག་བསྔལ་འབྱུང་བས་བདེ་བ་འབྱུང་མི་འགྱུར། །དགེ་ལས་འབྲས་བུ་བདེ་བ་ཁོ་ན་འབྱུང་བས་སྡུག་བསྔལ་འབྱུང་བ་མིན། །ད་ལྟ་ཚ་བས་གདུང་བའི་དུས་སུ་རླུང་ནི་བསིལ་པོ་རང་ལུས་ལ། །ཕོག་པ་ཡན་ཆད་བདེ་བ་སྔོན་གྱི་དགེ་བའི་ལས་ཀྱི་འབྲས་བུ་ཡིན། །ཚེར་མ་ཟུག་པ་ཡན་ཆད་སྡུག་བསྔལ་སྔོན་གྱི་མི་དགེའི་འབྲས་བུ་ཡིན། །དགེ་སྡིག་ཆུང་ངུ་བྱས་ཀྱང་འཕེལ་ནས་འབྲས་བུ་ཆེན་པོ་འབྱིན་པ་སྟེ། །སྔོན་དུས་དགེ་ཚུལ་ཀྱུན་དེས་དགེ་སློང་དབྱངས་ནི་མི་སྙན་པ་ཞིག་ལ། །ཁྱོད་ཀྱི་དབྱངས་དེ་ཁྱི་ཞིག་ཟུག་པའི་སྐད་དང་འདྲ་ཞེས་སྨྲས་པ་ཡིས། །སྐྱེ་བ་ལྔ་བརྒྱར་ཁྱི་ལུས་བླངས་བཞིན་མི་དེའི་ལས་ནི་འཕེལ་སྟོབས་ཆེ། །སྔོན་དུས་བྱིས་པ་གཅིག་གིས་སངས་རྒྱས་ས་ནི་སྙིམ་པ་གང་ཕུལ་བས། །ཆོས་རྒྱལ་མྱ་ངན་མེད་དུ་སྐྱེས་བཞིན་དགེ་བའི་ལས་ཀྱང་འཕེལ་སྟོབས་ཆེ། །དཔེར་ན་གྲོ་ནས་མ་བཏབ་འབྲས་བུ་ལོ་ཏོག་སྨིན་དང་མི་འཕྲད་བཞིན། །རྒྱུ་ཡི་དགེ་སྡིག་མ་བྱས་འབྲས་བུ་བདེ་སྡུག་གང་ཡང་འཕྲད་མི་སྲིད། །དཔེར་ན་ས་བོན་གང་བཏབ་སེར་བ་ལ་སོགས་རྐྱེན་གྱིས་མ་བཅོམ་ན། །ནམ་ཡང་ཆུད་ཟོས་ཅུང་ཟད་མི་འགྲོ་ལོ་ཏོག་ལེགས་པར་སྨིན་པ་བཞིན། །དགེ་བའི་ལས་ནི་གང་བྱས་ཞེ་སྡང་ལ་སོགས་རྐྱེན་གྱིས་མ་བཅོམ་ན། །ནམ་ཡང་ཅུང་ཟད་ཆུད་མི་ཟ་བར་འབྲས་བུ་བདེ་བ་སྨིན་པར་འགྱུར། །དཔེར་ན་ཁོག་ཏུ་སོང་བའི་དུག་དེ་སྨན་སྔགས་སོགས་ཀྱིས་མ་བཅོམ་ན། །ཅུང་ཟད་ཙམ་ཡང་ཆུད་ཟོས་མི་འགྲོ་བཟོད་མེད་སྡུག་བསྔལ་སྐྱེད་པ་བཞིན། །མི་དགེ་སྡིག་པའི་ལས་ནི་གང་བྱས་བཤགས་པ་སོགས་ཀྱིས་མ་སྦྱངས་ན། །ནམ་ཡང་ཆུད་ཟོས་མི་འགྲོ་འབྲས་བུ་སྡུག་བསྔལ་སྨིན་པར་འགྱུར་རོ་ཞེས། །ཐམས་ཅད་མཁྱེན་པ་སངས་རྒྱས་གསུངས་ལ་ཡིད་ཆེས་ངེས་པ་རབ་བསྐྱེད་ནས། །སྡུག་བསྔལ་རྒྱུ་ཡི་མི་དགེ་བཅུ་སྤང་བདེ་རྒྱུ་དགེ་བཅུ་བསྒྲུབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མི་དང་མིར་ཆགས་རྟ་ནོར་ར་ལུག་རི་དྭགས་ཉ་སོགས་སྲོག་ཆགས་རྣམས། །མཚོན་ཆ་རྡོ་དང་དབྱུག་པ་དུག་དང་མཐུ་གཏད་ལ་སོགས་གང་ཡིན་གྱི། །སྒོ་ནས་རང་གིས་བསད་དམ་གཞན་ལ་གསོད་དུ་བཅུག་ནས་སྲོག་གཅོད་ལས། །ཆེན་པོ་བྱས་ན་དམྱལ་བར་སྐྱེ་ཞིང་འབྲིང་བྱས་ཡི་དྭགས་གནས་སུ་སྐྱེ། །ཆུང་ངུ་བྱས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་སྲོག་གཅོད་ལ་དགའ་ཚེ་ཐུང་ནད་མང་ཞིང་། །ཡུལ་ཕྱོགས་བཟའ་བཏུང་སྨན་དང་ལོ་འབྲས་ལ་སོགས་མཐུ་ཆུང་ཡུལ་དུ་སྐྱེ། །དེ་ཕྱིར་སྲོག་གཅོད་ལས་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་གྱི་གསེར་དངུལ་རྟ་ནོར་ལུག་གསུམ་ཇ་རས་གོས་དར་ལ་སོགས་པའི། །དངོས་པོ་ཆེ་ཆུང་གང་ཞིག་ཡིན་ཡང་འཕྲོག་གམ་འཕྲོག་ཏུ་བཅུག་པ་དང་། །འཇབ་བུས་བརྐུས་དང་བརྐུ་རུ་བཅུག་དང་གཡར་བོ་བཅོལ་པོ་གཡོ་ཐབས་ཀྱིས། །ལེན་དང་གཞན་གྱི་ནོར་རྫས་བླངས་ནས་དེ་ཡི་སྐྱིན་པ་མི་འཇལ་དང་། །བྲེ་དང་རྒྱ་མར་གཡོ་སྒྱུ་བྱེད་པ་ལ་སོགས་སྒོ་ནས་མ་བྱིན་པ། །ཆེན་པོ་བླངས་ན་དམྱལ་བར་སྐྱེ་ཞིང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་བླངས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་མ་བྱིན་ལེན་ལ་དགའ་ཞིང་ལོངས་སྤྱོད་ཆུང་། །ལོངས་སྤྱོད་གང་ཡོད་གཞན་དང་ཐུན་མོང་འགྱུར་ཞིང་ཡུལ་ཕྱོགས་ལོ་འབྲས་ཉུང་། །སད་སེར་ཐན་པ་ལ་སོགས་ཆེ་ཞིང་འབྲས་བུ་སྨིན་དཀའི་ཡུལ་དུ་སྐྱེ། །དེ་ཕྱིར་མ་བྱིན་ལེན་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་གྱི་ཆུང་མ་རྣམས་དང་རབ་བྱུང་མ་དང་བག་མར་མ་སོང་བ། །ཕ་ལ་སོགས་པས་བསྲུང་བ་རྣམས་དང་རྒྱལ་པོས་ཆད་པའི་ཁྲིམས་བཅས་དང་། །གཞན་གྱིས་གླ་གཞལ་སྨད་འཚོང་མ་དང་རང་གི་ཉེ་དུར་སྤྱོད་པ་དང་། །མངལ་སྒོ་མིན་པའི་ཁ་དང་གཤང་ལམ་ཁྱེའུ་བུ་མོའི་བརླའི་བར་རམ། །རང་གི་ལག་པའི་སོར་མོ་སོགས་ཀྱི་རྩོལ་བས་ཁུ་བ་འབྱིན་པ་དང་། །བླ་མ་ཕ་མ་ལྟ་བུའི་ཉེ་འཁོར་སྐུ་གཟུགས་དམ་ཆོས་མཆོད་རྟེན་དང་། །སྐྱེ་བོ་མང་པོས་མཐོང་བའི་གནས་དང་སྤྱོད་ཡུལ་དེ་ལ་གནོད་པ་ཡི། །ས་ཕྱོགས་མི་བདེ་འབར་འབུར་ཅན་དང་སྲ་བ་སོགས་ནས་སྤྱོད་པ་དང་། །ཟླ་མཚན་འཛག་པའི་དུས་སྐབས་རྣམས་དང་ཟླ་བ་ཚང་བའི་སྦྲུམ་མ་དང་། །ནུ་ཞོ་འཛག་པའི་བུ་ཆུང་བཅས་དང་བསྙེན་གནས་བསྲུང་དང་ཉིན་མོ་དང་། །ནད་དང་ལྡན་པ་མྱ་ངན་བྱེད་དང་མི་མོས་པ་དང་ལྔ་ལས་ལྷག །རང་གིས་སྤྱད་དམ་ཡང་ན་གཞན་ལ་སྤྱོད་དུ་བཅུག་ནས་མི་ཚངས་པ། །ཆེན་པོ་སྤྱད་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་སྤྱད་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་མི་ཚངས་སྤྱོད་ལ་དགའ་དང་གཡོག་འཁོར་ལ། །ཡིད་བརྟན་མི་རུང་བ་དང་ཆུང་མ་འགྲན་ཟླ་བཅས་དང་ཡུལ་ཕྱོགས་ནི། །གཤང་གཅི་འདམ་རྫབ་ལྗན་ལྗིན་མི་གཙང་དྲི་ང་མང་བའི་ཡུལ་དུ་སྐྱེ། །དེ་ཕྱིར་མི་ཚངས་སྤྱོད་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མིག་གིས་གཟུགས་ནི་མཐོང་ལ་མ་མཐོང་མ་མཐོང་ཞེས་སྨྲ་བ་དང་། །དེ་བཞིན་རྣ་བ་སྣ་དང་ལྕེ་དང་ལུས་དང་ཡིད་ཀྱི་དབང་པོ་ལ། །བརྟེན་ནས་རྫུན་གཏམ་སྨྲ་དང་དང་དུ་ལེན་ནམ་ལུས་ཀྱིས་བརྡ་སྟོན་དང་། །གཞན་ལ་དེ་ལྟར་བྱེད་དུ་འཇུག་པ་ལ་སོགས་སྒོ་ནས་རྫུན་གྱི་ཚིག །ཆེན་པོ་སྨྲས་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་སྨྲས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་རྫུན་ལ་དགའ་དང་སྐུར་བ་འདེབས་མཁན་མང་། །གཞན་གྱིས་བསླུ་བར་འགྱུར་དང་ཡུལ་ཕྱོགས་རྫུན་གྱིས་ཕལ་ཆེར་བསླུ་བ་དང་། །འཇིགས་དང་འཇིགས་སུ་རུང་བའི་རྒྱུ་ཡང་མང་པོ་ལྡན་པའི་ཡུལ་དུ་སྐྱེ། །དེ་ཕྱིར་རྫུན་གྱི་ཚིག་རྣམས་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བདེན་པའི་ཚིག་གམ་རྫུན་ཚིག་གཉིས་ཀྱི་གང་རུང་སྒོ་ནས་སེམས་ཅན་གཞན། །མཐུན་པ་རྣམས་ནི་ཕན་ཚུན་དབྱེ་དང་མི་མཐུན་པ་རྣམས་མི་འདུམས་པ། །རང་གིས་བྱེད་དམ་གཞན་གྱིས་མི་ལ་བྱེད་དུ་བཅུག་ནས་ཕྲ་མ་ནི། །ཆེན་པོ་བྱས་ན་དམྱལ་པར་སྐྱེ་དང་འབྲིང་བྱས་ཡི་དྭགས་གནས་སུ་སྐྱེ། །ཆུང་ངུ་བྱས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་ཕྲ་མ་སྨྲ་ལ་དགའ་དང་འཁོར་གཡོག་ངན། །མི་འདུམས་པ་དང་ས་ཕྱོགས་འབར་འབུར་ལྗན་ལྗོན་མཐོ་དམན་ཆེ་བ་དང་། །ངམ་གྲོག་གཡང་ས་གཅོང་རོང་ལ་སོགས་བགྲོད་པར་དཀའ་བའི་ཡུལ་དུ་སྐྱེ། །དེ་ཕྱིར་ཕྲ་མ་འདི་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རབ་ཏུ་བྱུང་དང་སྐྱེ་བོ་པོ་མོ་རྣམས་ལ་སྡོམ་ཤོར་ཁྱི་རྒན་དང་། །བདུད་མོ་ལ་སོགས་མི་སྙན་སྨྲ་དང་སོད་ཆོད་གཏུབས་དང་རྒྱོབ་ལ་སོགས། །ཕ་རོལ་གཞན་གྱི་སེམས་ལ་གནོད་པའི་ཚིག་ངན་རྣམ་པ་སྣ་ཚོགས་པ། །རང་གིས་སྨྲ་འམ་ཡང་ན་གཞན་ལ་སྨྲ་རུ་བཅུག་ནས་ཚིག་རྩུབ་ནི། །ཆེན་པོ་སྨྲས་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་སྨྲས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་ཚིག་རྩུབ་སྨྲ་ལ་དགའ་དང་མི་སྙན་ཐོས། །འཐབ་མོའི་ཚིག་ཏུ་འགྱུར་དང་ཡུལ་ཕྱོགས་སྡོང་དུམ་ཚེར་མ་མང་བ་དང་། །རྡོ་དང་གསེག་མ་གྱོ་མོ་མང་སོགས་རབ་ཏུ་རྩུབ་པའི་ཡུལ་དུ་སྐྱེ། །དེ་ཕྱིར་ཚིག་རྩུབ་རྣམས་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །འཐབ་མོ་མཚང་འདྲུ་རྩོད་འགྱེད་ཚིག་སྨྲ་ཕྱི་རོལ་བསྟན་བཅོས་བཀླག་པ་དང་། །རྒྱལ་བློན་ཆོམ་རྐུན་དམག་ལ་སོགས་པའི་འདུ་འཛིའི་གཏམ་རྣམས་སྨྲ་བ་དང་། །གླུ་དང་གར་གྱི་ཚིག་རྣམས་བརྗོད་དང་དགའ་མགུར་སྤྱོད་པ་སྨྲ་བ་དང་། །ཤིན་ཏུ་ཉམ་ཐག་སྨྲེ་སྔགས་ཚིག་དང་ལོག་པའི་འཚོ་བའི་སྨྲ་བ་སོགས། །སྨྱོན་པ་བཞིན་དུ་ཁ་ནས་དོན་མེད་མཐོ་བཤད་དམའ་བཤད་སྣ་ཚོགས་པ། །རང་གིས་སྨྲ་འམ་ཡང་ན་གཞན་ལ་སྨྲ་རུ་བཅུག་ནས་ངག་འཁྱལ་ཚིག །ཆེན་པོ་སྨྲས་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་སྨྲས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་ངག་འཁྱལ་ལ་དགའ་ཚིག་གཟུང་མི་འོས་ཤིང་། །མ་ངེས་སྤོབས་པར་འགྱུར་དང་ཡུལ་ཕྱོགས་ལྗོན་ཤིང་རྣམས་ལ་འབྲས་མི་ཆགས། །དུས་མིན་འབྲས་ཆགས་དུས་སུ་མི་ཆགས་མ་སྨིན་སྨིན་པར་སྣང་བ་དང་། །རྩ་བ་མི་བརྟན་པ་དང་རིང་དུ་མི་གནས་པ་སོགས་ཡུལ་དུ་སྐྱེ། །དེ་ཕྱིར་ངག་འཁྱལ་ཚིག་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་གྱིས་བདག་ཏུ་བཟུང་བའི་དངོས་པོ་རྟ་ནོར་རྒྱན་གོས་གནས་ཁང་དང་། །འཁོར་གཡོག་ལ་སོགས་གང་ཡང་རང་ལ་བྱུང་ན་སྙམ་པའི་བརྣབ་སེམས་ནི། །ཆེན་པོ་བྱས་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་བྱས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་བརྣབ་སེམས་ལ་དགའ་འདོད་པ་ཤིན་ཏུ་ཆེ། །ཆོག་མི་ཤེས་དང་ཡུལ་ཕྱོགས་ཕུན་སུམ་ཚོགས་པ་ཐམས་ཅད་ལོ་རེ་དང་། །ཟླ་བ་ཞག་རེ་ལ་ཡང་ཉམས་ཤིང་བྲི་ལ་མི་འཕེལ་ཡུལ་དུ་སྐྱེ། །དེ་ཕྱིར་བརྣབ་སེམས་འདི་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་དང་མི་མཐུན་པ་ལ་སོགས་པ་རང་གིས་གསོད་བཅིང་བརྡེག་སྙམ་དང་། །གཞན་ལ་ན་ཚ་ཤི་གོད་ལ་སོགས་བྱུང་ན་སྙམ་པའི་གནོད་སེམས་ནི། །ཆེན་པོ་བྱས་ན་དམྱལ་བར་སྐྱེ་དང་འབྲིང་གིས་ཡི་དྭགས་གནས་སུ་སྐྱེ། །ཆུང་ངུ་བྱས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་གནོད་པའི་སེམས་ལ་དགའ་དང་མི་ཕན་འཚོལ། །ཕན་པ་མི་འཚོལ་བ་དང་ཡུལ་ཕྱོགས་ནད་ཡམས་འཁྲུག་པ་མང་བ་དང་། །ཆོམ་རྐུན་གཅན་གཟན་སྤྲུལ་ལ་སོགས་པའི་གནོད་པ་མང་བའི་ཡུལ་དུ་སྐྱེ། །དེ་ཕྱིར་གནོད་པའི་སེམས་ནི་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ལེགས་པར་སྤྱད་དང་ཉེས་པར་སྤྱད་པ་ལ་སོགས་མེད་པར་འདོད་པ་དང་། །ཕྱག་དང་བསྐོར་བ་ཁ་ཏོན་ལ་སོགས་རྣམ་དཀར་དགེ་ལ་བརྩོན་བྱས་ཀྱང་། །ཚེ་དང་བསོད་ནམས་མངའ་ཐང་མི་རྒྱས་འབྲས་བུ་བདེ་བ་འབྱུང་བ་མེད། །སྲོག་གཅོད་ལ་སོགས་མི་དགེ་བཅུ་པོ་བྱས་ཀྱང་འབྲས་བུ་སྡུག་བསྔལ་མེད། །ཕ་དང་མ་མེད་འཇིག་རྟེན་སྔ་ཕྱི་མེད་དང་སེམས་ཅན་རྫུས་སྐྱེས་མེད། །འཇིག་རྟེན་ཁམས་ན་དགྲ་བཅོམ་པ་སོགས་མེད་པར་འདོད་པའི་ལོག་ལྟ་ནི། །ཆེན་པོ་བྱས་ན་དམྱལ་བར་སྐྱེ་དང་འབྲིང་བྱས་ཡི་དྭགས་གནས་སུ་སྐྱེ། །ཆུང་ངུ་བྱས་ན་དུད་འགྲོའི་གནས་སུ་སྐྱེས་ནས་སྡུག་བསྔལ་ཡུན་རིང་མྱོང་། །ཐར་ནས་མི་རུ་སྐྱེས་ཀྱང་ལོག་ལྟ་བྱེད་ལ་དགའ་དང་ལྟ་བ་ངན། །གཡོ་སྒྱུ་ཅན་དུ་འགྱུར་དང་ཡུལ་ཕྱོགས་རིན་པོ་ཆེ་ལ་སོགས་པ་ཡི། །འབྱུང་ཁུངས་བཟང་པོ་མི་ལྡན་པ་དང་དངོས་པོ་མི་གཙང་ངན་པའི་རིགས། །མང་ཞིང་སྐྱབས་དང་དཔུང་གཉེན་རྣམས་ནི་གང་ཡང་མེད་པའི་ཡུལ་དུ་སྐྱེ། །དེ་ཕྱིར་ལོག་པར་ལྟ་བ་ངོ་ལྐོག་གང་དུ་དུག་བཞིན་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཡང་ལྕིའི་ཚད་ནི་དུག་གསུམ་དྲག་པོས་མི་དགེ་བཅུ་ཡི་གང་བྱས་ལྕི། །སྔོན་ཆད་བྱས་སམ་བྱེད་པ་ཕྱིན་ཆད་བྱེད་འགྱུར་བ་ལ་དགའ་བ་དང་། །རང་ཡང་བྱེད་ལ་གཞན་གྱི་མི་ལ་དེ་ལྟར་བྱེད་དུ་འཇུག་པ་དང་། །དེ་ཡི་བསྔགས་པ་བརྗོད་དང་དེ་འདྲ་མཐོང་ན་ཡིད་ནི་དགའ་བ་དང་། །ཡུན་རིང་བསམས་ཤིང་བསགས་པའི་སེམས་ཀྱིས་བྱེད་དང་རྟག་ཏུ་བྱེད་པ་དང་། །ལན་རེ་ལ་ཡང་མི་དགེ་བཅུ་ཡི་གང་ཡང་མང་པོ་བྱས་ན་ལྕི། །བསྙེན་གནས་མཆོད་སྦྱིན་ཕྱག་སྐོར་ལ་སོགས་ཚོགས་གསོག་སྒྲིབ་སྦྱོང་མ་བྱས་ལྕི། །མཆོད་སྦྱིན་ཕྱིར་དུ་བྱས་ན་ཉེས་པ་མེད་དོ་སྙམ་ནས་བྱས་ན་ལྕི། །སྲོག་གཅོད་ནང་ནས་ལྕི་བ་སྡུག་བསྔལ་དྲག་པོ་བསྐྱེད་ནས་གསོད་པ་དང་། །འཇིགས་པ་བསྐྱེད་ནས་བྱ་བ་མིན་པ་བྱེད་དུ་བཅུག་ནས་གསོད་པ་དང་། །དུད་འགྲོ་ལུས་བོང་ཆེ་དང་མིའམ་མིར་ཆགས་པ་དང་ཕ་མ་དང་། །ཕུ་ནུ་མཛའ་བཤེས་བླ་མ་གསོད་པ་ལྕི་ཞིང་དེ་ལས་གཞན་རྣམས་ཡང་། །མ་བྱིན་ལེན་གྱི་ནང་ནས་ལྕི་བ་དངོས་པོ་རིན་ཐང་ཆེ་བ་དང་། །མང་དང་དམན་པ་བཀྲེན་པ་རབ་བྱུང་དགེ་འདུན་མཆོད་རྟེན་ལ་སོགས་པའི། །ནོར་རྫས་བརྐུས་དང་འཕྲོག་པ་རྣམས་ནི་ལྕི་ཞིང་དེ་ལས་གཞན་རྣམས་ཡང་། །མི་ཚངས་སྤྱོད་ཀྱི་ནང་ནས་ལྕི་བ་མ་སྲིང་གྲོགས་ཀྱི་ཆུང་མ་དང་། །དགེ་སློང་མ་དང་དགེ་སློབ་མ་དང་དགེ་ཚུལ་མ་ལ་ཞུགས་པ་དང་། །ཁར་འཇུག་པ་དང་བསྙེན་གནས་གནས་དང་སྦྲུམ་མ་ཟླ་བ་ཚང་བ་དང་། །ནད་དང་ལྡན་པའི་དུས་སུ་སྤྱད་དང་མཆོད་རྟེན་ཉེ་འཁོར་དགེ་འདུན་གྱི། །ཀུན་དགའ་ར་བར་ཉལ་པོ་བྱེད་པ་ལྕི་ཞིང་དེ་ལས་གཞན་རྣམས་ཡང་། །རྫུན་གྱི་ནང་ནས་ལྕི་བ་གཞན་དག་བསླུ་བར་འདོད་ནས་མང་པོའི་རྫུན། །སྨྲ་དང་བླ་མ་མཁན་སློབ་ཕ་མ་ཉེ་དུ་རྣམས་ལ་རྫུན་སྨྲ་དང་། །སྲོག་གཅོད་མ་བྱིན་ལེན་དང་མི་ཚངས་སྤྱོད་གསུམ་ལྕི་བ་སྐྱེད་བྱེད་པའི། །རྫུན་དང་དགེ་འདུན་དབྱེ་བའི་རྫུན་རྣམས་ལྕི་ཞིང་དེ་ལས་གཞན་རྣམས་ཡང་། །ཕྲ་མའི་ནང་ནས་ལྕི་བ་རིང་ནས་བཤེས་སུ་གྱུར་དང་བླ་མ་དང་། །ཕ་མ་དགེ་འདུན་པ་རྣམས་འབྱེད་དང་ལུས་ཀྱི་ལས་གསུམ་ལྕི་བ་རྣམས། །བསྐྱེད་པའི་ཕྲ་མ་སྨྲ་བ་རྣམས་ནི་ལྕི་ཞིང་དེ་ལས་གཞན་རྣམས་ཡང་། །ཚིག་རྩུབ་ནང་ནས་ལྕི་བ་དྲིན་ཅན་བླ་མ་ཕ་མ་གྲོགས་མཆེད་ལ། །མི་སྙན་ཚིག་རྩུབ་སྨྲ་བ་རྣམས་ནི་ལྕི་ཞིང་དེ་ལས་གཞན་རྣམས་ཡང་། །ངག་འཁྱལ་ནང་ནས་ལྕི་བ་ཕྱི་རོལ་བསྟན་བཅོས་བཀླག་དང་འཐབ་མོ་དང་། །མཚང་འདྲུ་རྩོད་འགྱེད་ལ་བརྟེན་ངག་འཁྱལ་ལྕི་ཞིང་དེ་ལས་གཞན་རྣམས་ཡང་། །བརྣབ་སེམས་ནང་ནས་ལྕི་བ་དགེ་འདུན་མཆོད་རྟེན་དཀོར་ལ་རྔམས་པ་དང་། །ཡོན་ཏན་རློམ་པས་རྒྱལ་བློན་ཚངས་པ་མཚུངས་པར་སྤྱོད་པ་མཁས་རྣམས་ལས། །ཤེས་ཀྱི་ཁེ་དང་བཀུར་སྟི་འདོད་པ་ལྕི་ཞིང་དེ་ལས་གཞན་རྣམས་ཡང་། །གནོད་སེམས་ནང་ནས་ལྕི་བ་ཕ་མ་ཉེ་དུ་བླ་མ་ཉེས་མེད་དང་། །བཀྲེན་དང་སྡུག་བསྔལ་བ་དང་སྙིང་རྗེ་བ་དང་ཉེས་པ་བྱེད་དག་གིས། །བཤགས་པ་བྱེད་ལ་མནར་སེམས་བསྐྱེད་པ་ལྕི་ཞིང་དེ་ལས་གཞན་རྣམས་ཡང་། །ལོག་ལྟའི་ནང་ནས་ལྕི་བ་ཀུན་ལ་ལོག་ལྟ་བྱེད་དང་འཇིག་རྟེན་ན། །དགྲ་བཅོམ་པ་སོགས་མེད་པར་བལྟ་བ་ལྕི་ཞིང་དེ་ལས་གཞན་རྣམས་ཡང་། །ལུས་ངག་བདུན་ནི་སྔ་མ་སྔ་མ་ལྕི་ཞིང་ཕྱི་མ་ཕྱི་མ་ཡང་། །ཡིད་ཀྱི་གསུམ་ནི་ཕྱི་མ་ཕྱི་མ་ལྕི་ཞིང་སྔ་མ་སྔ་མ་ཡང་། །གཞན་ཡང་བླ་མ་དཀོན་མཆོག་ཕ་མ་རྣམས་ལ་ཕན་གནོད་གང་བྱས་དང་། །སྙིང་ནས་དད་པས་དཀོན་མཆོག་མཆོད་དང་བྱམས་དང་སྙིང་རྗེ་བྱང་ཆུབ་སེམས། །དྲག་པོས་སྦྱིན་གཏོང་བྱས་དང་ཞེ་སྡང་དྲག་པོས་སྲོག་གཅོད་བྱས་པ་དང་། །ཆོས་ཀྱི་སྦྱིན་པ་ཟང་ཟིང་ཁྱད་པར་འཕགས་པ་བྱིན་དང་སྡོམ་པ་གསུམ། །ལྡན་པས་དགེ་སྡིག་གང་བྱས་སྟོབས་ཆེ་གསུངས་ལ་ཡིད་ཆེས་བསྐྱེད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མི་དགེ་བཅུ་ཡི་ཉེས་དམིགས་ཤེས་ནས་དེ་དག་བྱེད་པའི་ཀུན་སློང་ཙམ། །ཡན་ཆད་བསྡམས་ནས་སྒོ་གསུམ་དེ་དག་རྣམས་དང་མ་འདྲེས་དགེ་བཅུ་ཡིན། །དགེ་བཅུ་ཆེན་པོ་བྱས་ན་ཁམས་ནི་གོང་མ་གཉིས་ཀྱི་ལྷ་རུ་སྐྱེ། །འབྲིང་བྱས་འདོད་ཁམས་ལྷ་རུ་སྐྱེ་དང་ཆུང་ངུ་བྱས་ན་མི་རུ་སྐྱེ། །དགེ་བཅུ་བྱེད་ལ་དགའ་དང་སྲོག་གཅོད་སྤངས་པས་ཚེ་རིང་ནད་མེད་ཅིང་། །ཡུལ་ཕྱོགས་བཟའ་བཏུང་སྨན་དང་འབྲས་བུ་ལ་སོགས་མཐུ་ཆེའི་ཡུལ་དུ་སྐྱེ། །མ་བྱིན་ལེན་པ་སྤངས་པས་ལོངས་སྤྱོད་ཆེ་དང་དགྲ་རྐུན་ལ་སོགས་མེད། །ཡུལ་ཕྱོགས་ལོ་འབྲས་མང་ཞིང་སད་སེར་ཐན་པ་མེད་པའི་ཡུལ་དུ་སྐྱེ། །མི་ཚངས་སྤྱོད་སྤངས་གཡོག་འཁོར་ཡིད་བརྟན་རུང་ལ་ཆུང་མ་འགྲན་ཟླ་མེད། །ཡུལ་ཕྱོགས་གཙང་ཞིང་སྤོས་ཀྱི་ངད་ལྡན་ཤིན་ཏུ་ཉམས་དགའི་ཡུལ་དུ་སྐྱེ། །རྫུན་ཚིག་སྨྲ་བ་སྤངས་པས་གཞན་གྱིས་བསྐུར་པ་མེད་ཅིང་བསླུ་མི་འགྱུར། །ཡུལ་ཕྱོགས་རྫུན་གྱིས་བསླུ་དང་འཇིགས་པ་གང་ཡང་མེད་པའི་ཡུལ་དུ་སྐྱེ། །ཕྲ་མ་སྨྲ་བ་སྤངས་པས་གཡོག་འཁོར་བཟང་ཞིང་ཕན་ཚུན་མཐུན་པར་འགྱུར། །ས་ཕྱོགས་འབར་འབུར་ལ་སོགས་མེད་ཅིང་བགྲོད་པར་སླ་བའི་ཡུལ་དུ་སྐྱེ། །ཚིག་རྩུབ་སྨྲ་བ་སྤངས་པས་སྙན་པ་ཐོས་ཤིང་མཐུན་པའི་ཚིག་ཏུ་འགྱུར། །ཡུལ་ཕྱོགས་སྡོང་དུམ་ཚེར་མ་རྡོ་གསེག་མེད་ཅིང་འཇམ་པའི་ཡུལ་དུ་སྐྱེ། །ངག་འཁྱལ་སྨྲ་བ་སྤངས་པས་ཚིག་གཟུང་འོས་ཤིང་ངེས་པའི་སྤོབས་པར་འགྱུར། །ཡུལ་ཕྱོགས་ལྗོན་ཤིང་འབྲས་བུ་ཆགས་ཤིང་དུས་སུ་སྨིན་པའི་ཡུལ་དུ་སྐྱེ། །བརྣབ་སེམས་སྤངས་པས་འདོད་པ་ཤིན་ཏུ་ཆུང་ཞིང་ཆོག་ཤེས་ཆེ་བར་འགྱུར། །ཡུལ་ཕྱོགས་ཕུན་སུམ་ཚོགས་པ་ཉམས་པ་མེད་ཅིང་འཕེལ་བའི་ཡུལ་དུ་སྐྱེ། །གནོད་སེམས་སྤངས་པས་མི་ཕན་པ་རྣམས་མི་འཚོལ་ཕན་པ་འཚོལ་བར་འགྱུར། །ཡུལ་ཕྱོགས་ནད་འཁྲུག་ཆོམ་རྐུན་ལ་སོགས་གནོད་པ་མེད་པའི་ཡུལ་དུ་སྐྱེ། །ལོག་པར་ལྟ་བ་སྤངས་པས་ལྟ་བ་བཟང་ཞིང་གཡོ་སྒྱུ་མེད་པར་འགྱུར། །ཡུལ་ཕྱོགས་རིན་ཆེན་འབྱུང་ཁུངས་ལྡན་ཞིང་སྐྱབས་དང་དཔུང་གཉེན་ཡོད་སར་སྐྱེ། །དེ་ཕྱིར་མཐོ་རིས་བགྲོད་པའི་ཤིང་རྟ་དགེ་བཅུ་དང་དུ་བླང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བསམ་པ་ནག་པོས་སྲོག་གཅོད་བྱེད་པ་ལྟ་བུ་འབྲས་བུ་སྡུག་བསྔལ་འབྱུང་། །བསམ་པ་དཀར་པོས་སྦྱིན་གཏོང་བྱེད་པ་ལྟ་བུ་འབྲས་བུ་བདེ་བ་འབྱུང་། །གཞན་ལ་ཕན་ཕྱིར་རྡེག་རྡུང་བྱེད་པ་ལྟ་བུ་བསམ་པ་དཀར་ན་ཡང་། །སྦྱོར་བ་ནག་པས་འབྲས་བུ་བདེ་སྡུག་གཉིས་ཀ་སྤེལ་མར་འབྱུང་བ་ཡིན། །གཞན་ལ་གནོད་ཕྱིར་སྦྱིན་གཏོང་བྱེད་པ་ལྟ་བུ་སྦྱོར་བ་དཀར་ན་ཡང་། །བསམ་པ་ནག་པས་འབྲས་བུ་བདེ་སྡུག་གཉིས་ཀ་སྤེལ་མར་འབྱུང་བའོ། །བདེ་འགྲོར་འཕེན་པའི་ལས་ནི་དགེ་བ་ཡིན་ཞིང་ངན་འགྲོར་འཕེན་པ་ཡི། །ལས་ནི་མི་དགེ་བ་ཡིན་རྫོགས་བྱེད་ལ་ནི་ངེས་པ་མེད་པ་ཡིན། །དཔེར་ན་མིར་སྐྱེས་དབང་པོ་ཚང་ཞིང་ཚེ་རིང་ལོངས་སྤྱོད་ཆེ་བ་རྣམས། །འཕེན་བྱེད་དགེ་བའི་ལས་ཀྱིས་འཕངས་ལ་རྫོགས་བྱེད་དགེ་བས་རྫོགས་པ་ཡིན། །མི་རུ་སྐྱེས་ཀྱང་དབང་པོ་མི་ཚང་ཚེ་ཐུང་ནད་མང་དབུལ་པོ་རྣམས། །འཕེན་བྱེད་དགེ་བའི་ལས་ཀྱིས་འཕངས་ཀྱང་རྫོགས་བྱེད་མི་དགེས་རྫོགས་པ་ཡིན། །དཔེར་ན་དུད་འགྲོ་ཡི་དྭགས་ལའང་དཔལ་འབྱོར་ཕུན་སུམ་ཚོགས་པ་རྣམས། །འཕེན་བྱེད་མི་དགེའི་ལས་ཀྱིས་འཕངས་ཀྱང་རྫོགས་བྱེད་དགེ་བས་རྫོགས་པ་ཡིན། །དཔེར་ན་དུད་འགྲོ་ལ་ལས་མི་འདོད་སྡུག་བསྔལ་སྣ་ཚོགས་མྱོང་བ་རྣམས། །འཕེན་བྱེད་མི་དགེའི་ལས་ཀྱིས་འཕངས་ལ་རྫོགས་བྱེད་མི་དགེས་རྫོགས་པ་ཡིན། །ཕྱུག་པོ་གཅིག་གིས་མཆོད་གནས་གཅིག་གམ་མང་པོར་ཞབས་ཏོག་བྱེད་པ་བཞིན། །ལས་ནི་གཅིག་གིས་ལུས་གཅིག་འཕེན་དང་དུ་མར་འཕེན་པའི་ལས་ཀྱང་ཡོད། །དབུལ་བོ་མང་པོས་མཆོད་གནས་གཅིག་གམ་མང་པོའི་ཞབས་ཏོག་བྱེད་པ་བཞིན། །ལས་ནི་དུ་མས་ལུས་གཅིག་འཕེན་དང་དུ་མར་འཕེན་པའི་ལས་ཀྱང་ཡོད། །མྱོང་བར་འགྱུར་བ་ངེས་པའི་ལས་ནི་བསམ་བཞིན་དགེ་སྡིག་བྱས་རྣམས་ཡིན། །མྱོང་བར་འགྱུར་བ་མ་ངེས་ལས་ནི་རྨི་ལམ་ནང་དུ་བྱས་པ་དང་། །བསམ་བཞིན་མིན་དང་དྲག་པོ་མིན་ལ་རྒྱུན་ཆགས་མིན་པར་བྱས་པ་དང་། །ནོར་དང་བརྗེད་པས་བྱས་དང་མི་འདོད་བཞིན་དུ་བྱས་དང་རང་བཞིན་གྱིས། །ལུང་དུ་མ་བསྟན་པ་དང་འགྱོད་པས་བསལ་དང་གཉེན་པོས་བསལ་བའོ། །མྱོང་ངེས་ལས་ཀྱི་འབྲས་བུ་ཚེ་འདིར་སྨིན་དང་ཚེ་ནི་གཉིས་པ་ལ། །འབྲས་བུ་མྱོང་དང་ཚེ་ནི་གསུམ་པ་ཕན་ཆད་དུ་ཡང་སྨིན་པར་འགྱུར། །དགེ་སྡིག་གང་ལྕི་ཐོག་མར་སྨིན་དང་ལྕི་ཡང་མཉམ་ན་འཆི་དུས་གང་། །མངོན་དུ་གྱུར་པ་དེ་ཉིད་ཐོག་མར་སྨིན་དང་དེ་ཡང་འདྲ་ན་གང་། །གོམས་པ་ཤས་ཆེ་ཐོག་མར་སྨིན་དང་དེ་ཡང་འདྲ་ན་སྔོན་དུ་གང་། །བྱས་པ་དེ་ཉིད་ཐོག་མར་སྨིན་ནས་བདེ་སྡུག་གང་རུང་མྱོང་བར་འགྱུར། །དེས་ན་མི་དགེ་ཡི་ལས་སྤང་དཀར་པོ་དགེ་བའི་ལས་ལ་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མི་དགེ་བཅུ་སྤང་གིས་ཀྱང་བདེ་འགྲོའི་རྟེན་བཟང་པོ་ཞིག་རྙེད་མོད་ཀྱང་། །རྣམ་མཁྱེན་སྒྲུབ་པའི་རྟེན་ལ་མཚན་ཉིད་ཚང་བ་ཞིག་ནི་གྲུབ་ན་ལམ། །སྒོམ་པའི་ས་ཆོད་གཞན་དང་མི་འདྲ་བས་ན་རྟེན་དེ་སྒྲུབ་ཚུལ་ནི། །སེམས་ཅན་རྣམས་ལ་མི་འཚེ་བ་དང་མི་འཚེའི་བསམ་པ་བསྟེན་པ་དང་། །གཞན་གྱིས་མི་དང་ར་ལུག་རི་དྭགས་ཉ་ལ་སོགས་པ་གསོད་པ་རྣམས། །ཐབས་མཁས་དུ་མས་དེ་དག་རྣམས་ནི་གསོད་པ་དགག་ཅིང་ཚེ་ཐར་བྱ། །སྲོག་ཆགས་ཕྲ་མོ་ཆུར་ལྷུང་ཉི་མས་བསྲེག་པ་ཡན་ཆད་སྲོག་སྐྱབས་བྱ། །ནད་པ་རྣམས་ཀྱི་ནད་གཡོག་བྱ་དང་སྨན་ནི་གཞན་ལ་སྟེར་བ་དང་། །བྲན་གཡོག་སྒོ་ཕྱུགས་ཁྱི་སོགས་རྣམས་ལ་རྡོ་དང་དབྱུག་པས་མི་རྡུང་ཞིང་། །གཞན་གྱིས་གཞན་ལ་རྡོ་དང་མཚོན་ཆ་དབྱུག་པས་བརྡུང་བ་བཤོལ་བྱས་ན། །ཕྱི་མར་རབ་ཏུ་ཚེ་རིང་ནད་ཀུན་མེད་པའི་མི་རུ་སྐྱེ་བར་འགྱུར། །མི་ཚེ་རིང་ན་ཡུན་རིང་དགེ་བ་མང་པོ་གསོག་ནུས་དགོས་པ་ཡོད། །ཁྲོ་མེད་བཟོད་པ་སྒོམ་དང་རྟེན་ལ་མར་མེ་མེ་ཏོག་འབུལ་བ་དང་། །གཞན་ལ་གོས་རྒྱན་གསར་པ་བྱིན་ན་ཕྱི་མར་གཟུགས་བྱད་ཤིན་ཏུ་མཛེས། །མཛེས་ན་གདུལ་བྱ་འདུ་ཞིང་ཚིག་ལ་ཉན་དང་བྱ་བར་སེམས་པ་ཡིན། །ང་རྒྱལ་བཅོམ་ནས་བླ་མ་རྣམས་དང་དཀོན་མཆོག་གསུམ་ལ་ཕྱག་འཚལ་ཞིང་། །ཁྲི་དང་གདན་སོགས་འབུལ་དང་ཕ་མ་སོགས་ལ་བཀུར་སྟི་བྱས་གྱུར་ན། །ཕྱི་མར་ཀུན་གྱིས་བཀུར་ཞིང་གྲགས་པའི་རིགས་ནི་མཐོན་པོ་རྣམས་སུ་སྐྱེ། །རིགས་ནི་མཐོན་པོ་བསྒོ་བ་རྣམས་ལས་མི་འདའ་སྒྲུབ་པའི་དགོས་པ་ཡོད། །ཟས་གོས་ནོར་གྱིས་དགེ་འདུན་མཆོད་དང་དབུལ་བོར་སྦྱིན་པ་གཏོང་བ་དང་། །འབྱུང་པོར་གཏོར་མ་བཏང་ན་ཕྱི་མར་འཁོར་དང་ལོངས་སྤྱོད་རབ་ཏུ་ཆེ། །འཁོར་དང་ལོངས་སྤྱོད་ཆེ་ན་སེམས་ཅན་བསྡུས་ཏེ་སྨིན་པར་བྱེད་ནུས་སོ། །རྫུན་སྤངས་དྲང་པོར་སྨྲ་དང་ཕྲ་མ་སྤངས་ནས་འཁོན་པ་བསྡུམ་པ་དང་། །ཚིག་རྩུབ་སྤངས་ནས་འཇམ་པོ་སྨྲ་དང་ངག་འཁྱལ་སྤངས་ནས་བླ་མ་སོགས། །གཞན་གྱི་ཡོན་ཏན་བརྗོད་ན་ཕྱི་མར་གང་སྨྲ་ཚིག་རྣམས་ཚད་མར་འཛིན། །ཚད་མར་བཟུང་ན་སེམས་ཅན་སྡུད་ཅིང་སྨིན་པར་བྱེད་ནུས་དགོས་པ་ཡོད། །ཕྱི་མར་རང་ལ་ཡོན་ཏན་སྣ་ཚོགས་འབྱུང་བའི་སྨོན་ལམ་འདེབས་པ་དང་། །དཀོན་མཆོག་གསུམ་དང་བླ་མ་མཁན་སློབ་ཕ་མ་ལ་སོགས་མཆོད་བྱས་ན། །ཕྱི་མར་སྤྱིན་པ་གཏོང་ལ་བརྩོན་པ་ལ་སོགས་ཡོན་ཏན་དང་ལྡན་པས། །སྙན་གྲགས་ཆེ་ཞིང་དེ་ལས་སྐྱེ་བོ་མང་པོའི་མཆོད་པའི་གནས་སུ་འགྱུར། །དེ་ལྟར་གྱུར་ན་བྱས་པ་གཟོ་ཞིང་མྱུར་དུ་བསྒོ་བ་ཉན་བ་ཡིན། །ཕོ་ཡི་ལུས་རྟེན་ཐོབ་ལ་དགའ་ཞིང་མོ་ཡི་ལུས་ལ་དགའ་བ་སྤངས། །ཕོ་ཡི་དབང་པོ་མི་གཅོད་གཅོད་པ་ཐར་པར་བྱས་ན་ཕོ་རུ་སྐྱེ། །ཕོ་ལུས་ཐོབ་ན་སྤོབས་པ་ཆེ་ཞིང་གེགས་བྱེད་ཉུང་བའི་དགོས་པ་ཡོད། །གཞན་གྱིས་གཏན་ནས་མི་ནུས་པ་རྣམས་རང་གིས་བྱེད་ཅིང་རང་ཉིད་དང་། །བསྡོམས་ནས་ནུས་པ་ཐམས་ཅད་ལ་ཡང་གྲོགས་བྱས་བཟའ་བཏུང་བྱིན་པ་ན། །ཕྱི་མར་རང་བཞིན་གནོད་པ་ཆུང་ཞིང་ནད་མེད་པ་དང་སྤྲོ་ཤུགས་ཆེ། །སྤྲོ་ཤུགས་ཆེ་ན་རང་དང་གཞན་གྱི་དོན་གང་ལ་ཡང་མི་སྐྱོ་ཞིང་། །སོ་སོར་རྟོགས་པའི་སྟོབས་ཐོབ་མངོན་པར་ཤེས་པ་མྱུར་བའི་དགོས་པ་ཡོད། །དེ་ཕྱིར་དེ་དག་ཐམས་ཅད་ད་ལྟ་རང་གིས་སྒྲུབ་ལ་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དགེ་སྡིག་གཉིས་ཀྱི་བླང་དོར་འབྱེད་ལ་འབད་ཀྱང་གཉེན་པོ་སྟོབས་ཆུང་ཞིང་། །ཉོན་མོངས་སྟོབས་ཆེའི་དབང་གིས་འཕྲལ་དུ་ཉེས་པ་གང་བྱུང་ཐམས་ཅད་དང་། །ཚེ་རབས་ཐོག་མ་མེད་ནས་བསགས་པའི་སྡིག་ལྟུང་ཐམས་ཅད་སྦྱང་དགོས་པས། །ལྟུང་བ་ཕྱིར་བཅོས་སྡོམ་གསུམ་སོ་སོའི་སྐབས་ནས་གསུངས་ལྟར་བྱ་བ་དང་། །སྡིག་པ་ཕྱིར་བཅོས་བྱ་བའི་ཚུལ་ནི་འཕྲལ་དུ་སྡིག་པ་གང་བྱས་དང་། །དེ་ཡི་ཆ་ཙམ་དུ་ཡང་འགྲན་པར་མི་ནུས་ཚེ་སྔོན་རང་ཉིད་དང་། །དཔོན་གྲོགས་བུ་སྤུན་བུད་མེད་འཁོར་གཡོག་སྡེ་དགོན་དོན་དུ་སྡིག་པའི་ལས། །གྲངས་མེད་བསགས་པ་ཡོད་པས་དེ་ཡི་དབང་གིས་ངན་འགྲོར་སྐྱེ་བ་དང་། །ཐར་ནས་མི་རུ་སྐྱེས་ཀྱང་སྡུག་བསྔལ་སྣ་ཚོགས་མྱོང་བའི་ཚུལ་བསམས་ནས། །ཐོག་མ་མེད་ནས་མི་དགེ་སྡིག་པའི་ལས་བྱས་པ་ལ་དུག་ཁོང་དུ། །སོང་བ་ལྟ་བུའི་འགྱོད་པ་དྲག་པོ་བསྐྱེད་པ་རྣམ་པར་སུན་འབྱིན་སྟོབས། །ཤེར་ཕྱིན་ལ་སོགས་མདོ་སྡེ་ཟབ་མོ་འཛིན་དང་ཀློག་པ་ལ་སོགས་དང་། །སྟོང་པ་ཉིད་ལ་མཉམ་པར་འཇོག་དང་ཡི་གེ་བརྒྱ་པ་ལ་སོགས་པའི། །གཟུངས་སྔགས་ཟབ་མོ་རྣམས་ནི་བཟླ་དང་སངས་རྒྱས་སྐུ་གཟུགས་བཞེངས་པ་དང་། །རྒྱལ་དང་དེ་ཡི་མཆོད་རྟེན་ལ་ཡང་མཆོད་པ་སྣ་ཚོགས་འབུལ་བ་དང་། །དེ་བཞིན་གཤེགས་པའི་མཚན་ལ་སོགས་པ་བརྗོད་པ་གཉེན་པོ་ཀུན་སྤྱོད་སྟོབས། །ཕྱིན་ཆད་སྲོག་ལ་བབ་ཀྱང་མི་བྱེད་སྡོམ་སེམས་བྱེད་པ་ཉེས་པ་ལས། །སླར་ལོག་སྟོབས་དང་སྐྱབས་སུ་འགྲོ་དང་བྱང་ཆུབ་སེམས་སྒོམ་རྟེན་གྱི་སྟོབས། །སྟོབས་བཞིའི་སྒོ་ནས་བཤགས་ན་སྡིག་པ་རི་རབ་ཙམ་ཡང་འདག་པ་སྟེ། །སྔོན་དུས་སོར་མོའི་འཕྲེང་བས་མི་ནི་དགུ་བརྒྱ་དགུ་བཅུ་གོ་དགུ་བསད། །བཤགས་སྡོམ་བྱས་པས་དགྲ་བཅོམ་ཐོབ་པ་ལ་སོགས་བསམས་ནས་དགའ་བར་བྱ། །འོན་ཀྱང་འཇིག་རྟེན་དག་ན་རྐང་ལག་ལ་སོགས་བསྣད་པ་ཕྱིར་བཅོས་སུ། །ཡོད་ཀྱང་མ་བསྣད་གལ་ཆེ་བ་ལྟར་སྡིག་པས་མ་གོས་པ་ལ་འབད། །བསྣད་ཀྱང་དེ་མ་ཐག་ཏུ་བཅོས་བཞིན་ཉེས་པ་བྱུང་མ་ཐག་ཏུ་བཤགས། །མ་བཅོས་སྡུག་བསྔལ་མྱོང་བཞིན་མ་བཤགས་འདི་ཕྱིར་སྡུག་བསྔལ་འབྱུང་བའོ། །དེ་ཡང་སྐབས་འདིར་ཤིན་ཏུ་མདོར་བསྡུས་བཤགས་པ་བྱེད་ན་འདི་ལྟར་བྱ། །སྤྱི་བོའི་བླ་མ་ཐུབ་དབང་ཐུགས་ཀའི་སྐྱབས་ཡུལ་ནམ་མཁའ་གང་བར་སྤྲོས། །དེ་དག་ཐུབ་དབང་མཐའ་བསྐོར་འཇའ་ཟེར་འོད་ཕུང་ཀློང་དུ་བཞུགས་པར་གྱུར། །བླ་མ་རྒྱལ་བ་སྲས་དང་བཅས་པ་སྡིག་ཅན་བདག་ལ་དགོངས་སུ་གསོལ། །བདག་གིས་ཚེ་རབས་ཐོག་མ་མེད་ནས་ཐ་མ་ད་ལྟར་ཐུག་གི་བར། །ཕ་མ་སེམས་ཅན་སྲོག་བཅད་མ་བྱིན་པ་བླངས་མི་ཚངས་སྤྱད་པ་དང་། །རྫུན་དང་ཕྲ་མ་ཚིག་རྩུབ་ངག་འཁྱལ་བ་རྣབ་སེམས་གནོད་སེམས་ལོག་ལྟ་སོགས། །རྣམ་མང་སྡིག་པའི་ལས་རྣམས་ཅི་བགྱིས་གནོང་ངོ་འགྱོད་དོ་སྤྱན་སྔར་བཤགས། །ཁྱད་པར་སོ་ཐར་སྡོམ་པར་འགལ་དང་བྱང་སེམས་བསླབ་བྱར་འགལ་བ་དང་། །གསང་སྔགས་དམ་ཚིག་རྣམས་དང་འགལ་བ་སྙིང་ནས་འགྱོད་པས་མཐོལ་ལོ་བཤགས། །ད་ནས་བཟུང་སྟེ་ཕྱིན་ཆད་སྲོག་ལ་བབ་ཀྱང་མི་བྱེད་སྡོམ་པར་བགྱི། །སྔར་བྱས་ཐམས་ཅད་ད་ལྟ་ཉིད་དུ་བྱང་ཞིང་དག་པར་མཛད་དུ་གསོལ། །སྐྱབས་ཡུལ་རྣམས་ཀྱི་སྐུ་ལས་འོད་ཟེར་འཕྲོས་པས་སྡིག་སྒྲིབ་ཉེས་ལྟུང་རྣམས། །མུན་པའི་གླིང་དུ་ཉི་མ་ཕོག་བཞིན་ཐམས་ཅད་ཕྱི་རུ་སངས་ཀྱིས་དག །ཚོགས་ཞིང་ཐམས་ཅད་སླར་ཡང་བླ་མ་ཐུབ་དབང་ཐུགས་ཀར་ཐིམ་པར་གྱུར།། ༈ །སྐྱོན་རྣམས་ཀུན་ཟད་ཡོན་ཏན་ཀུན་ལྡན་འདྲེན་པ་མཉམ་མེད་སངས་རྒྱས་དང་། །ཤེས་བྱ་ཀུན་མཁྱེན་རྗེ་བཙུན་འཇམ་དབྱངས་ཐུགས་རྗེའི་གཏེར་ཆེན་སྤྱན་རས་གཟིགས། །བདུད་དཔུང་འཇོམས་མཛད་གསང་བདག་རྣམས་དང་དབྱེར་མེད་ཀུན་མཁྱེན་བློ་བཟང་གྲགས། །ད་དུང་སྙིང་གའི་པད་སྡོང་རྩེ་མོར་གཟི་བརྗིད་འོད་ཟེར་འབར་བཞིན་བཞུགས། །ཁྱོད་གསུང་སྐྱེས་བུ་ཆུང་ངུའི་ཆོས་སྐོར་རྣམ་ཐོས་སྲས་ཀྱི་མཛོད་ཁང་ནས། །སྐྱེས་བུ་ཆུང་དང་ཐུན་མོང་ལམ་རིམ་ཉུང་འདུས་ཁ་ཟས་བླངས་ཟིན་ནས། །ད་ནི་སྐྱེས་བུ་འབྲིང་གི་ཆོས་སྐོར་རིན་ཆེན་གསེར་གྱི་གླིང་བསྙེགས་ནས། །སྐྱེས་བུ་འབྲིང་དང་ཐུན་མོང་ལམ་རིམ་ཉུང་འདུས་རིན་ཆེན་གསེར་ཕྱེ་ལེན། །དེ་ལྟར་འཆི་བ་མི་རྟག་པ་དང་ཤི་ནས་ངན་འགྲོར་ལྟུང་བའི་ཚུལ། །བསམས་ཏེ་འཇིག་རྟེན་འདི་ཡི་བློ་ལོག་ཕྱི་མའི་བདེ་འགྲོར་དོན་གཉེར་སྐྱེས། །སྐྱབས་སུ་འགྲོ་དང་དཀར་ནག་ལས་འབྲས་ངེས་པའི་སྒོ་ནས་སྡིག་པ་སྤོང་། །དགེ་བ་སྒྲུབ་ལ་འབད་པས་ཕྱི་མར་བདེ་འགྲོའི་གོ་འཕང་ཐོབ་མོད་ཀྱང་། །འོན་ཀྱང་དེ་ཙམ་ཞིག་གིས་མི་ཆོག་དཔེར་ན་ནག་ཅན་མི་ཞིག་བཟུང་། །ཉིན་རེ་བཞིན་དུ་དབྱུག་པས་བསྣུན་སོགས་ཆད་ལས་རྣམ་པ་སྣ་ཚོགས་པ། །བཅད་པས་སྡུག་བསྔལ་མྱོང་བ་ཟླ་བ་ཁ་ཤས་འཕྲོ་ནས་གསོད་པ་ཞིག །གཞན་གྱིས་ངོ་ཆེན་སོགས་བྱས་དབྱུག་པས་བསྣུན་པའི་སྡུག་བསྔལ་མེད་མོད་ཀྱང་། །འོན་ཀྱང་དེ་ལས་མ་ཐར་ཕྱིན་ཆད་ཉིན་རེ་བཞིན་དུ་གསོད་པ་ལ། །ཇེ་ཉེ་ཇེ་ཉེར་སོང་ནས་ནམ་ཞིག་གསོད་བཞིན་སྡུག་བསྔལ་རྩ་བ་ནས། །སྤངས་པའི་ཐར་བ་མ་ཐོབ་ཕྱིན་ཆད་བདེ་འགྲོའི་གོ་འཕང་ཅི་འདྲ་ཞིག །ཐོབ་ཀྱང་སྔར་བྱས་ལས་བཟང་འཕེན་བ་ཟད་ཚེ་ངན་སོང་གསུམ་དུ་ལྟུང་། །ཡུན་རིང་ཤུགས་དྲག་བཟོད་གླགས་མེད་པའི་སྡུག་བསྔལ་སྣ་ཚོགས་མྱོང་དགོས་འདུག །གཞན་ཡང་འཁོར་བའི་གནས་འདིར་ལས་ཉོན་དབང་གིས་སྐྱེ་བ་བླངས་ཕྱིན་ཆད། །དམྱལ་བ་ཡི་དྭགས་དུད་འགྲོར་སྐྱེས་ན་སྡུག་བསྔལ་ཡོད་པ་སྨོས་ཅི་དགོས། །ལྷ་དང་མི་རུ་སྐྱེས་ཀྱང་སྡུག་བསྔལ་མ་གཏོགས་བདེ་བ་ཅུང་ཟད་མེད། །མི་ལ་སྐྱེས་པའི་སྡུག་བསྔལ་མ་ཡི་མངལ་དུ་གནས་སྐབས་མི་གཙང་བའི། །དོང་དུ་ཉལ་འདྲ་མ་ཡི་བཟའ་བཏུང་ཚ་བ་བསྟེན་ན་མེ་དོང་དུ། །ལྷུང་བ་ལྟ་བུ་མ་ཡི་གྲང་བ་བསྟེན་ན་འཁྱག་པའི་སྦུབས་གནས་འདྲ། །མཆོང་དང་རྒྱུག་ཚེ་གཡང་ལ་ལྷུང་བ་ལྟ་བུའི་སྡུག་བསྔལ་དྲག་པོ་མྱོང་། །བཙས་དུས་པགས་པ་བཤུས་ནས་མཆུ་རྣོན་འབུ་ཡིས་ཟོས་འདྲའི་སྡུག་བསྔལ་དང་། །སྟན་ལ་བཞག་ཚེ་ཚེར་མའི་གསེབ་ཏུ་བསྐྱུར་བ་ལྟ་བུའི་སྡུག་བསྔལ་དང་། །མ་ཡི་པང་དུ་བླངས་དུས་བྱེའུ་ཕྲུག་ཁྲ་ཡིས་ཁྱེར་འདྲའི་སྡུག་བསྔལ་དང་། །ལྟེ་བ་བཅད་དུས་སྙིང་ལ་ཚེར་མ་ཟུག་པ་ལྟ་བུའི་སྡུག་བསྔལ་དང་། །གོས་སུ་དྲོ་འཇམ་པགས་པ་བསྐོན་ཀྱང་རྨ་འབྲས་རེག་འདྲའི་ན་ཚ་འོང་། །མལ་དུ་བསྙལ་ཚེ་བཀྱིགས་ནས་བཙོན་དོང་འཕངས་པ་འདྲ་བའི་སྡུག་བསྔལ་དང་། །འོག་ན་དྲི་ཆུས་ཉལ་སྟབས་མི་བདེ་ཁ་སྐོམ་གྲོད་ལྟོགས་ལུས་འཁྱགས་དང་། །ཡན་ལག་ཐམས་ཅད་སྦྲིད་པས་འདི་བྱུང་འཆད་པར་མ་ཤེས་ངུ་བ་ལ། །མ་ཡིས་ནུ་མ་ཁར་བརྫང་ཨ་བོ་ཟེར་ཡང་ཁོ་ལ་ཕན་པ་དཀའ། །རྒས་པའི་སྡུག་བསྔལ་དྲང་པོའི་ལུས་པོ་གཞུ་ལྟར་གུག་ཅིང་ནག་པོའི་སྐྲ། །ལུ་གུ་བཞིན་དུ་དཀར་པོར་འགྲོ་དང་མཁུར་ཚོས་ཁྲག་གི་ཚོམ་བུ་ཡང་། །མེ་ཏོག་བཞིན་དུ་ཡལ་ཞིང་ཁ་ཡི་སོ་ལྷུང་བྲག་ཁུང་སྟོང་པ་འདྲ། །དྲས་སྟན་བཞིན་དུ་ལུས་ལ་གཉེར་མ་མང་ཞིང་བཀྲག་མདངས་གཟི་བརྗིད་ཀྱང་། །སྟོན་དུས་བ་མོས་ཡང་ཡང་མནར་བའི་མེ་ཏོག་བཞིན་དུ་སྨུག་པོར་འགྲོ །མིག་ཀྱང་མི་གསལ་གྱུར་པས་རབ་རིབ་ཟང་ཟིང་མང་པོ་མཐོང་བ་དང་། །རྣ་བ་མི་གསལ་གྱུར་པས་གཞན་གྱིས་གང་བཤད་མི་གོ་ལན་མང་འདྲི། །ཤིན་ཏུ་བརྗེད་ངེས་ཆེ་དང་ཚ་གྲང་བཀྲེས་སྐོམ་ཅུང་ཟད་ཙམ་མི་བཟོད། །ལུས་སྟོབས་ཟད་པས་ཡར་ལ་ལངས་པའི་དུ་སུ་རྟོད་ཕུར་འདོན་བཞིན་ལྡང་། །འགྲོ་ན་ཆང་གིས་བཟི་བའི་མི་བཞིན་གོམ་འགྲོས་འཁྱོར་ཞིང་སྡོད་པའི་དུས། །ས་སྒྱེ་ལུང་ཐག་ཆད་བཞིན་གྱུར་པས་ཨ་ཕ་ཨ་མ་ཁ་ནས་འཆོར། །བྱིས་པས་ལན་མོ་བྱས་ནས་དགོད་ཅིང་ཡུལ་མི་ཁྱིམ་མཚེས་བརྙས་ཆོས་བྱེད། །ཁྱིམ་ཚང་བཟའ་མི་སུན་ནས་ནང་ནུབ་ཀུན་ཏུ་མི་འདོད་འཆི་རན་དང་། །ཕུང་རྒན་འདིའམ་འཆི་མེད་མ་འདི་འཆི་བའི་སྲོག་གཅོད་མི་འོང་ཟེར། །ཁ་ངན་ཚིག་ངན་ཉིན་རེ་བཞིན་དུ་གོ་བས་སེམས་སྡུག་སྣ་ཚོགས་བྱེད། །མཚན་མོ་གཉིད་ཡེར་ནམ་ལ་ལངས་པའི་དུས་མེད་ལྷུ་ཚིགས་ཁོལ་བུར་ན། །དྲི་ཆུ་འདོར་སར་མི་སླེབས་གདན་ཁར་ཤོར་བས་ཀུན་གྱིས་ཡིད་མི་འོང་། །གོས་ཕུད་གོན་པར་མི་ནུས་ཤིན་ཏུ་འཁྱགས་དང་ངོ་ཚའི་གནས་རྣམས་ཀྱང་། །སྦེད་པར་མི་ཤེས་བསྟན་པས་གཞོན་ནུ་ཀུན་གྱིས་ལྟད་མོ་ཆེ་ཟེར་དགོད། །ཟས་རྣམས་ཅི་ཡོད་ཐམས་ཅད་མནའ་མ་ཚ་མོ་སོགས་ཀྱི་ལག་ཏུ་ཤོར། །ལོ་ལོན་རྒན་རྒོན་ཨ་ཁུས་ལྟོགས་སྐོམ་འོ་དོད་བོས་ཀྱང་བཅོས་མ་ཟེར། །ནོར་རྫས་ཅི་ཡོད་ཐམས་ཅད་བུ་དང་ཚ་བོ་སོགས་ཀྱི་ལག་ཏུ་ཤོར། །ལོ་ལོན་རྒན་རྒོན་ཨ་ཁུས་དྲོ་འཇམ་ཡང་གོས་འདོད་ཀྱང་སྐོན་མཁན་དཀོན། །དྲོ་འཇམ་གོ་ན་པ་བུ་དང་མནའ་མ་ཚ་བོ་ཚ་མོ་སོགས་ཀྱིས་གོན། །ལྕི་ལ་ཧྲུལ་བའི་དུག་པོ་ལོ་ལོན་རྒན་རྒོན་ཨ་ཁུའི་གོན་སྐལ་གྱུར། །ལུས་སྟོབས་ཤོར་བས་མི་ཐེག་མོད་ཀྱང་གྲང་བས་མི་གོན་རང་དབང་མེད། །བཟའ་བཏུང་ཞིམ་མངར་བུ་དང་མནའ་མ་ཚ་བོ་ཚ་མོ་སོགས་ཀྱིས་ཟ། །ངན་ངོན་གྲང་ལ་ཉོག་པའི་བཟའ་བཏུང་ཐམས་ཅད་ལོ་ལོན་རྒན་རྒོན་དང་། །ཨ་ཁུའི་ཟ་སྐལ་གྱུར་པ་ལྷག་པར་སྙིགས་མའི་དུས་འདིར་ཤིན་ཏུ་མང་། །ཕོ་བར་མི་བདེ་མོད་ཀྱང་ལྟོགས་ཤིང་སྐོམ་པས་མི་འཐུང་ཁ་མེད་འབྱུང་། །དེ་ཡང་མཁོ་བའི་དུས་སུ་མི་འོང་རེ་ཐག་ཆད་པའི་དུས་སུ་འོང་། །ན་བའི་སྡུག་བསྔལ་ནད་གདོན་དྲག་པོས་ཟིན་ནས་ཉིན་རེའི་གནད་གཅོད་ཀྱི། །སྡུག་བསྔལ་བཟོད་པར་མི་ནུས་ལུས་ཀྱི་ཤ་ལྤགས་སྐམས་ཤིང་འགུལ་བསྐྱོད་དཀའ། །ཡིད་དུ་འོང་བའི་ཟས་དང་སྐོམ་རྣམས་འདོད་ཀྱང་སྤྱོད་པའི་རང་དབང་མེད། །ནད་ལ་གནོད་ཀྱིས་དོགས་ནས་ཟས་དང་སྐོམ་གྱི་ཚོད་རྣམས་སྨན་པས་འཛིན། །ཡིད་དུ་མི་འོང་བ་ཡི་ཟས་སྐོམ་སྨན་དང་གཏར་བསྲེག་མི་འདོད་བཞིན། །བསྟེན་དགོས་མོ་སྨན་རིམ་གྲོ་བྱས་རྣམས་གནོད་པ་བསྐྱལ་བ་བཞིན་དུ་འགྲོ། །འཆི་བའི་སྡུག་བསྔལ་ནད་ཚབས་ཆེར་སོང་མོ་སྨན་རིམ་གྲོ་བྱེད་རྣམས་ཀྱིས། །ཤབ་ཤུབ་གཏམ་ལབ་ངོ་འཛུམ་གནག་ཅིང་རིམ་པ་བཞིན་དུ་རང་ཡུལ་བསྙེགས། །གཉེན་བཤེས་རྣམས་ཀྱིས་མཐའ་བསྐོར་སྨྲེ་སྔགས་འདོན་ཞིང་ཤི་དགེ་དུར་འདེབས་སོགས། །ཤོམ་ར་འདིངས་ཚེ་ནད་པའི་ལུས་ཀྱི་བཀྲག་མདངས་ཀུན་ཉམས་ཡི་དྭགས་འདྲ། །ཁ་བསྐམས་མཆུ་བརྫེས་མིག་གཉིས་དོང་ལྷུང་དབུགས་བརྩེགས་སྔར་བྱས་ལས་ལ་འགྱོད། །མགོ་མི་ཐེག་ཅིང་རྐང་བ་གཉིས་ཀྱིས་ལུས་ཀྱང་མི་ཐེག་ལག་པ་ཡིས། །ཟས་སྣོད་མི་ཐེག་མར་ལྷུང་ནམ་རིང་ཉི་མ་ཤར་བ་ངང་ཐུང་སྐྱེ། །ང་ཡར་ཁྱོག་དང་འཆི་བར་འདུག་པས་བསླབ་བྱ་ཚིག་གསུམ་བྱའོ་ཟེར། །གཉེན་བཤེས་དུས་ཚེ་ལག་པ་བཅིངས་ནས་མ་ངུ་སྙིང་རུས་གྱིས་ཤིག་ཟེར། །གཉེན་བཤེས་ནོར་རྫས་ཆགས་ནས་ཧྲིག་ཧྲིག་བལྟ་ཞིང་མཆི་མ་རེ་གཉིས་འདོར། །གཉེན་བཤེས་འཁོར་གཡོག་ནོར་རྫས་དང་བྲལ་གཅེས་པའི་ལུས་ཀྱང་མལ་ནས་བཞག །མར་གྱི་ནང་ནས་སྤུ་ཉག་བཏོན་བཞིན་གཅིག་པུར་ལག་པ་སྟོང་པ་རུ། །ཆ་མེད་བར་དོའི་འཕྲང་རིང་ལམ་ལ་གྲོགས་མེད་གཅིག་པུར་འགྲོ་དུས་འགྱོད། །བར་དོའི་འཇིགས་པ་ཆེན་པོ་མཐོང་ཚེ་རབ་ཏུ་སྐྲག་ནས་སྙིང་རྩ་འདིར། །གཞན་ཡང་མི་མཐུན་དགྲ་ལ་འཕྲད་དང་འཕྲད་ཀྱིས་དོགས་པའི་སྡུག་བསྔལ་དང་། །ཡིད་དུ་འོང་བའི་གཉེན་བཤེས་བྲལ་དང་འབྲལ་གྱིས་དོགས་པའི་སྡུག་བསྔལ་དང་། །ཕྱུགས་ལ་ཇག་རྐུན་གོད་སོགས་བྱུང་དང་འབྱུང་གིས་དོགས་པའི་སྡུག་བསྔལ་དང་། །ལོ་ཏོག་སད་སེར་སོགས་ཀྱིས་བཅོམ་དང་བཅོམ་གྱིས་དོགས་པའི་སྡུག་བསྔལ་དང་། །རབ་བྱུང་གཉེན་པོ་ཞན་པས་ཚུལ་ཁྲིམས་འགོ་མ་ཐོན་པའི་སྡུག་བསྔལ་དང་། །ཤེས་རབ་དམན་པས་ཐོས་བསམ་སྒོམ་གསུམ་བྱ་བ་མ་གྲུབ་སྡུག་བསྔལ་དང་། །ཕྱུག་པོ་རྣམས་ཀྱིས་འཚོ་སྐྱོང་མ་ཐུབ་ནམ་ཡང་མི་ཁོམ་སྡུག་བསྔལ་དང་། །དབུལ་བོས་ཁྱི་བཞིན་ཉུལ་ནས་ནོར་རྫས་བཙལ་ཀྱང་མི་རྙེད་སྡུག་བསྔལ་དང་། །ཞ་བོ་འོན་པ་ལོང་བ་ལྐུགས་པ་བྲན་གཡོག་གྱུར་བའི་སྡུག་བསྔལ་དང་། །ཕྱུག་པོ་སྤྲང་པོར་སོང་དང་མང་པོ་གཅིག་ཏུ་གྱུར་པའི་སྡུག་བསྔལ་དང་། །ནད་ཚ་ཚ་གྲང་བཀྲེས་སྐོམ་འཐབ་རྩོད་གཏུགས་ཤེར་ལ་སོགས་སྡུག་བསྔལ་མང་། །དེས་ན་མི་ཡི་སྡུག་བསྔལ་སྤངས་ནས་ཐར་པའི་གོ་འཕང་འཐོབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ལྷ་མ་ཡིན་རྣམས་ལྷ་ཡི་བསོད་ནམས་ལོངས་སྤྱོད་ཕུན་སུམ་ཚོགས་པ་ལ། །ཕྲག་དོག་སྐྱེས་པའི་དབང་གིས་ལྷ་དང་འཐབ་ཚེ་མཚོན་ཆའི་འཁོར་ལོ་ཡིས། །གནོད་པ་འབའ་ཞིག་བསྐྱེད་ལ་ལུས་ནི་རྨས་ནས་འདྲལ་དང་འཆི་བ་དང་། །ངག་གིས་རྒྱོབ་སོད་མི་སྙན་སྒྲ་མང་སྒྲོགས་ཤིང་གསོན་སྲེག་བྱེད་པ་དང་། །ཆུ་ལ་སྐྱུར་དང་མགོ་བོ་གཅོད་དང་སྙིང་འདོན་ནང་ཁྲོལ་འབྱིན་པ་སོགས། །སྡུག་བསྔལ་མྱོང་དགོས་ཉིན་འཁྲུག་མཚན་འཁྲུག་ལས་ཀ་ཐམས་ཅད་དམག་ལ་བྱེད། །སྡུག་བསྔལ་བཟོད་མེད་ལན་གཅིག་མ་ཡིན་ཉི་མ་རེ་རེ་བཞིན་དུ་མྱོང་། །འདོད་ལྷ་རྣམས་ལ་འཆི་བར་ཉེ་ཚེ་ལུས་ཀྱི་བཀྲག་མདངས་ཉམས་པ་དང་། །སྟན་ལ་འདུག་སྙིང་མི་འདོད་མེ་ཏོག་ཕྲེང་རྙིང་གོས་ལ་དྲི་མ་ཆགས། །ལུས་ལ་སྔོན་མེད་རྔུལ་འབྱུང་འཆི་ལྟས་ལྔ་དང་ལུས་འོད་ཆུང་ངུར་སོང་། །ཁྲུས་ཆུ་ལུས་ལ་ཆགས་པ་གོས་དང་རྒྱན་ལས་སྒྲ་མི་སྙན་པ་འབྱུང་། །མིག་གི་རྫི་མ་འཁྲབ་པ་ཡུལ་གཅིག་ལ་ཆགས་ཉེ་བའི་འཆི་ལྟས་ལྔ། །དེ་བཅུ་འཆི་བའི་ལྟས་སུ་རིགས་ནས་སྡུག་བསྔལ་བ་དང་ཁྱད་པར་དུ། །གང་དུ་སྐྱེ་གནས་བརྟགས་ན་ཤེས་པ་ཡིན་པས་དམྱལ་བ་ལྟ་བུ་ལ། །སྐྱེ་ན་དམྱལ་བར་སྐྱེས་དང་ཁྱད་མེད་ལྟ་བུའི་སྡུག་བསྔལ་མི་བཟོད་པ། །ལྷ་ཡི་ཞག་པོ་ལྔ་སོགས་མྱོང་ཞིང་ལྷ་ཡི་ཞག་པོ་ཉུང་ཤོས་ལ། །མི་ལོ་ཉིས་བརྒྱ་ལྔ་བཅུ་ཡོད་པས་སྡུག་བསྔལ་ཡུན་རིང་མྱོང་བ་ཡིན། །གཞན་ཡང་བསོད་ནམས་ཆེ་བའི་ལྷ་རྣམས་ཆུང་བས་མཐོང་བས་སྤ་བཀོང་དང་། །སྟོབས་ཆེ་ལྷ་ཡིས་སྟོབས་ཆུང་ལྷ་རྣམས་གནས་ནས་གཞན་དུ་སྐྲོད་པ་དང་། །ལྷ་མ་ཡིན་ལ་འཐབ་པའི་དུས་སུ་གཅོད་འདྲལ་སྡུག་བསྔལ་སྣ་ཚོགས་མྱོང་། །གཟུགས་ཁམས་གཟུགས་མེད་ཁམས་ན་མངོན་གྱུར་སྡུག་བསྔལ་མེད་ཀྱང་སྔོན་ལས་ཀྱི། །འཕེན་པ་ཟད་ནས་ཤི་ན་སླར་ཡང་འོག་ཏུ་ལྟུང་བའི་སྡུག་བསྔལ་ཡོད། །དེ་ཕྱིར་མདོ་རྒྱུད་བསྟན་བཅོས་རྣམས་ལས་འཁོར་བ་སྡུག་བསྔལ་རྒྱ་མཚོ་ཞེས། །གསུངས་པ་ཡིན་པས་ད་ནི་བདག་གིས་འཁོར་བ་འདི་ལ་རྒྱབ་བསྟན་ནས། །བདེ་ཆེན་ཐར་བའི་གྲོང་ཁྱེར་ཉམས་དགར་སྙོགས་པའི་ཐབས་ལ་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཉེར་ལེན་ཕུང་པོ་གྲུབ་པ་ཙམ་ནས་ལས་དང་ཉོན་མོངས་དབང་གྱུར་པའི། །འདུ་བྱེད་ཐམས་ཅད་འདུ་བྱེད་སྡུག་བསྔལ་དཔེར་ན་ཚ་བའི་རྨ་འབྲས་འདྲ། །འདི་ཡི་སྣ་ཚོགས་ཐབས་ཀྱིས་མི་འདོད་སྡུག་བསྔལ་དུ་མ་བསྐྱེད་པས་ན། །འགྱུར་བའི་སྡུག་བསྔལ་སྡུག་བསྔལ་སྡུག་བསྔལ་གཉིས་ཀ་བསྐྱེད་པའི་རྩ་བ་ཡིན། །འགྲོ་འདུག་ཉལ་བ་བཟའ་བཏུང་ཉི་མ་གྲིབ་མ་ཧ་ཅང་བསྟེན་དྲགས་ན། །སྡུག་བསྔལ་བསྐྱེད་སོགས་འགྱུར་བའི་སྡུག་བསྔལ་ཚ་བའི་རྨ་འབྲས་ཆུ་བསིལ་བས། །བཏབ་ན་བར་དེར་བདེ་བར་སྣང་ཡང་འགྱུར་ནས་སྡུག་བསྔལ་བསྐྱེད་པ་འདྲ། །མཛེ་ཐོག་ཕོལ་མིག་གྲང་ཐོག་ཚ་ནད་མུག་གེའི་ཐོག་ཏུ་ནད་ཡམས་དང་། །རྒས་ཐོག་ནད་བྱུང་ལ་སོགས་སྡུག་བསྔལ་སྡུག་བསྔལ་ཚ་བའི་རྨ་འབྲས་ལ། །ཚྭ་ཆུས་རེག་པས་སྡུག་བསྔལ་སྔར་བས་ཆེར་འཕེལ་བཟོད་གླགས་མེད་པ་འདྲ། །འགྲོ་དྲུག་སྡུག་བསྔལ་གསུམ་གྱིས་མནར་བ་བརྟགས་ན་སྡུག་བསྔལ་ཕུང་པོར་འདུག །དེས་ན་སྡུག་བསྔལ་དེ་གསུམ་སྤངས་ནས་ཐར་བའི་གོ་འཕང་འཐོབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཉེར་ལེན་ཕུང་པོ་འདི་ཡིས་ཚེ་འདིའི་རྒ་ན་འཆི་བ་ལ་སོགས་པ། །སྡུག་བསྔལ་ཀུན་གྱི་སྣོད་བྱེད་པ་དང་ཕྱི་མའི་སྡུག་བསྔལ་སྣ་འདྲེན་བྱེད། །འགྱུར་བའི་སྡུག་བསྔལ་སྡུག་བསྔལ་སྡུག་བསྔལ་འདི་ཕྱི་གཉིས་ཀར་འདྲེན་པར་བྱེད། །ཕུང་པོ་གྲུབ་པ་ཙམ་ནས་འདུ་བྱེད་སྡུག་བསྔལ་རྟག་ཏུ་འགྲོགས་པས་ན། །དཔེར་ན་ཁུར་ཆེན་ཁུར་བ་མ་ཕོག་བར་དུ་བདེ་བ་མེད་པ་བཞིན། །ཕུང་པོ་འདི་ལས་མ་གྲོལ་བར་དུ་སྡུག་བསྔལ་མ་གཏོགས་བདེ་བ་མེད། །དེས་ན་སྡུག་བསྔལ་ཕུང་པོ་སྤངས་ནས་ཐར་པའི་གོ་འཕང་འཐོབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་ཁམས་གསུམ་འཁོར་བ་འདི་ན་དགྲ་རྣམས་གཉེན་དུ་འགྱུར་བ་དང་། །གཉེན་རྣམས་དགྲ་རུ་གྱུར་ནས་འགྲོ་བས་ཕན་གནོད་བྱེད་ལ་ཡིད་བརྟན་མེད། །སྐྱེ་བ་འཕོས་ནས་དགྲ་གཉེན་གཉིས་ཀ་གོ་ལྡོག་མ་ཟད་ཚེ་འདིར་ཡང་། །ཕན་ཚུན་འགྱུར་ནས་འགྲོ་སྟེ་རེ་ཞིག་ཅིག་ན་དགྲ་ཡང་མཛའ་བོར་འགྱུར། །མཛའ་བོ་ཡང་ནི་དེ་བཞིན་དགྲར་འགྱུར་དེ་བཞིན་ཁ་ཅིག་བར་མར་འགྱུར། །བར་མ་དེ་ཉིད་ཀྱང་ནི་དགྲར་འགྱུར་དེ་བཞིན་མཛའ་བཤེས་འགྱུར་འགྲོ་བས། །དེས་ན་ཡིད་བརྟན་མི་རུང་གཉེན་བཤེས་རྣམས་ལ་ཆགས་པ་དོན་མི་འདུག །སྔོན་ཆད་སེམས་ཅན་གཅིག་གིས་མ་བྱས་ནུ་ཞོ་འཐུང་བ་གང་ཡིན་པ། །རྒྱ་མཚོ་ཆེན་པོ་བཞི་ལ་དེ་ཡི་ཚད་ཙམ་མེད་གསུངས་དེ་བཞིན་དུ། །སེམས་ཅན་ཀུན་གྱི་མ་བྱས་ནུ་ཞོ་འཐུང་བ་གཞལ་བར་ག་ལ་ནུས། །ད་ཡང་རང་གི་ཚེ་མཇུག་འདི་ལ་ཐར་པའི་བཙན་ས་མ་ཟིན་ཕྱིན། །འཁོར་བའི་གནས་འདིར་འཁྱམས་ནས་དེ་བས་ད་དུང་ཆེས་མང་འཐུང་བར་འགྱུར། །དེ་བཞིན་ལྷ་ཡི་བདུད་རྩི་ལ་སོགས་འཁོར་བའི་བདེ་བ་ཅི་ཙམ་ཞིག །སྔོན་ཆད་སྤྱད་ཀྱང་ཚིམ་པ་མ་བྱུང་ལྷག་པར་སྲེད་པ་ཆེར་འཕེལ་ནས། །བདེ་བ་དེ་དག་ཆ་ཙམ་དུ་ཡང་མི་ཕོད་སྡུག་བསྔལ་མི་བཟད་མྱངས། །སྔོན་ཆད་ཡང་དང་ཡང་དུ་དམྱལ་བའི་ཟངས་ཞུན་བསྐོལ་བ་གང་འཐུང་བ། །ཕྱི་ཡི་རྒྱ་མཚོ་ཆེན་པོ་ལ་ཡང་དེ་ཡི་ཚད་ཙམ་ཡོད་མ་ཡིན། །སྔོན་ཆད་ཁྱི་དང་ཕག་ཏུ་གྱུར་ནས་མི་གཙང་ཟོས་པ་གང་ཡིན་པ། །དབུས་ཀྱི་རི་ཡི་རྒྱལ་པོ་རི་རབ་ཚད་ལས་ཤིན་ཏུ་ལྷག་པར་འགྱུར། །སྔོན་ཆད་མཛའ་བཤེས་རྣམས་དང་བྲལ་ནས་འཁོར་བའི་གནས་སུ་གང་ངུས་པ། །མིག་གི་མཆི་མའི་ཐིགས་པ་བསགས་ན་སྣོད་དུ་རྒྱ་མཚོ་རུང་མ་ཡིན། །སྔོན་ཆད་ཕན་ཚུན་རྩོད་པའི་ཕྱིར་དུ་མགོ་བོ་བཅད་པ་གང་ཡིན་པ། །སྤུངས་ན་མཐོ་བའི་ཚད་ཀྱང་ཚངས་པའི་འཇིག་རྟེན་ལས་ཀྱང་ཐལ་བར་འགྱུར། །དེས་ན་ད་ཡང་ཐར་པའི་བཙན་ས་མ་ཟིན་ཕྱིན་ཆད་འཁོར་བ་རུ། །ཡུན་རིང་འཁྱམས་ནས་སྡུག་བསྔལ་ཤུགས་དྲག་བཟོད་གླགས་མེད་པ་མྱོང་བར་ངེས། །སྔོན་ཆད་སེམས་ཅན་རེ་རེའི་ལུས་བླངས་དོར་བའི་རུས་པ་མ་གོད་ན། །ལྷུན་པོར་མཉམ་པ་ཡོད་གསུངས་དེས་ན་ལུས་ཐོབ་པ་ལ་ཡིད་བརྟན་མེད། །རང་གི་མ་དང་མ་ཡི་མ་བྱས་བགྲང་བའི་ཆེད་དུ་ས་ཆེན་པོ། །འདི་ཉིད་རིལ་བུ་ཆུང་ངུ་དཔེར་ན་རྒྱ་ཤུག་ཚི་གུ་ཙམ་པ་བྱས། །བགྲངས་ཀྱང་ས་ཡིས་མི་ལངས་དེ་བཞིན་སེམས་ཅན་རྣམས་ཀྱིས་རང་གི་མ། །རྐྱང་བ་བྱས་པ་བགྲངས་ན་གྲངས་ཀྱིས་མི་ལངས་མ་དེ་རྣམས་ཀྱི་མངལ། །མི་གཙང་ནང་དུ་ཉལ་ནས་སྔོན་ཆད་སྡུག་བསྔལ་ཡུན་རིང་མྱོང་བ་ཡིན། །སྔོན་ཆད་ཚངས་པ་བརྒྱ་བྱིན་འཁོར་བསྒྱུར་ལ་སོགས་འཇིག་རྟེན་མཆོད་འོས་སུ། །གྱུར་ཀྱང་ལས་ཀྱི་འཕེན་པ་ཟད་ནས་འཁོར་བའི་ཡང་བྲན་གྱུར་པས་ན། །མཐོན་པོར་གྱུར་ལ་ཡིད་བརྟན་ཅིང་མེད་འཆི་དུས་གཅིག་པུར་གྲོགས་མེད་པར། །འཇིག་རྟེན་ཕ་རོལ་འགྲོ་དགོས་པས་ན་འགྲོགས་པའི་གྲོགས་ལ་ཡིད་བརྟན་མེད། །དེས་ན་སྔོན་ཆད་རབ་ལྷའི་བདུད་རྩི་འབྲིང་མས་ནུ་ཞོ་འཐུང་བ་དང་། །ཐ་མ་མི་གཙང་བ་དང་ཁྲོ་ཆུ་ཁོལ་མ་ལ་སོགས་རྒྱ་མཚོ་ལས། །མང་བ་འཐུངས་ཀྱང་བཟང་པོས་ཚིམ་དེ་ཆོག་ཤེས་མ་བྱུང་ངན་པ་རྣམས། །འཐུངས་པས་སུན་ཏེ་ཞེན་ལོག་མ་བྱུང་ད་བར་མྱངས་པ་དེས་ཆོག་གི །ད་ནི་དལ་འབྱོར་མི་ལུས་ཐོབ་པའི་དུས་འདིར་འཁོར་བར་རྒྱབ་བསྟན་ནས། །ཐར་པའི་གོ་འཕང་རིན་པོ་ཆེ་དེ་ཅིས་ཀྱང་མྱུར་དུ་འཐོབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྡུག་བསྔལ་དེ་དག་རྒྱུ་ནི་ལས་དང་ཉོན་མོངས་གཉིས་ཡིན་ཁྱད་པར་དུ། །ཉོན་མོངས་གཙོ་བོ་ཡིན་ལ་ཉོན་མོངས་རྩ་བ་བདག་འཛིན་འཕུང་རྒན་ཡིན། །བདག་ཏུ་བཟུང་ལ་བརྟེན་ནས་བདག་གཞན་སོ་སོར་རིས་སུ་གཅོད་པར་བྱེད། །དེ་ལྟར་བཅད་ནས་རང་ཕྱོགས་ལ་ཆགས་གཞན་གྱི་ཕྱོགས་ལ་ཞེ་སྡང་དང་། །གཞན་ལས་མཆོག་ཏུ་འཛིན་པའི་ང་རྒྱལ་ལ་སོགས་ལྟ་ལོག་རྣམས་སྐྱེ་ལ། །དེ་ལ་བརྟེན་ནས་བདག་མེད་སྟོན་པའི་སྟོན་པ་དེས་བསྟན་ལས་འབྲས་དང་། །བདེན་བཞི་དཀོན་མཆོག་གསུམ་སོགས་མེད་པར་འཛིན་པའི་ལོག་ལྟ་ཐེ་ཚོམ་སྐྱེ། །དེ་ལ་བརྟེན་ནས་ཉོན་མོངས་གཞན་རྣམས་རྒྱས་ནས་ཉོན་མོངས་དེའི་དབང་གིས། །བསགས་པའི་ལས་ཀྱིས་སྔོན་ཆད་རིགས་དྲུག་སོ་སོའི་ལུས་བླངས་མི་འདོད་པའི། །སྡུག་བསྔལ་རྣམ་པ་སྣ་ཚོགས་རང་གིས་ད་ལྟའི་བར་དུ་མྱངས་པ་ཡིན། །དེ་ཡང་ཉོན་མོངས་དགྲ་རུ་བལྟས་ནས་མ་སྤངས་ཕྱིན་ཆད་ལས་བསགས་ནས། །སླར་ཡང་འགྲོ་བ་རིགས་དྲུག་སོ་སོའི་ལུས་བླངས་སྡུག་བསྔལ་མྱང་བར་ངེས། །དེས་ན་བདག་གིས་ཉོན་མོངས་གང་བྱུང་དགྲ་རུ་བལྟས་ནས་འབུར་འཇོམས་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་ཉིད་ལས་དང་ཉོན་མོངས་གཉིས་ཀྱི་སྙིང་ནག་འཕུང་རྒན་དགྲ་བོ་ཡིས། །འཁོར་བའི་བཙོན་ཁང་ནང་དུ་ཉེར་ལེན་ཕུང་པོའི་ཐག་པ་ནག་པོས་བཅིངས། །འདུ་བྱེད་འགྱུར་དང་སྡུག་བསྔལ་སྡུག་བསྔལ་གསུམ་གྱི་ཆད་པ་ཉིན་རེ་བཞིན། །གཅོད་ཅིང་སྡུག་བསྔལ་སྣ་དགུ་འཛོམ་པའི་འཁོར་བའི་བཙོན་ཁང་འདི་ཉིད་དུ། །བློ་བདེར་སྡོད་པ་ཤིན་ཏུ་འཁྲུལ་འདུག་ད་ནི་བསླབ་གསུམ་ཅང་ཤེས་ཀྱི། །རྟར་ཞོན་འབད་རྩོལ་དྲག་པོས་ལྕག་བྲབ་ཐར་བའི་ལམ་ལ་གྱེན་དུ་རྒྱུག །ནམ་ཡང་ཕྱི་མིག་མི་བལྟ་བདེ་ཆེན་ཐར་པའི་གྲོང་ཁྱེར་སྙོགས་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཁྱད་པར་ཚུལ་ཁྲིམས་ཚུལ་བཞིན་བསྲུངས་ན་ཕན་ཡོན་ཆེ་ཞིང་མ་བསྲུངས་ན། །ཉེས་དམིགས་ཤིན་ཏུ་ཆེ་བར་འདུག་པས་རང་གིས་ཇི་ལྟར་ཁས་བླངས་པའི། །ཚུལ་ཁྲིམས་སྲོག་གི་ཕྱིར་ཡང་མི་གཏོང་མིག་འབྲས་བཞིན་དུ་བསྲུང་བར་བྱ། །དེ་ཡང་མི་ཤེས་ལྟུང་བ་འབྱུང་བའི་སྒོ་ཡིན་དེ་ཡི་གཉེན་པོ་ལ། །བསླབ་བྱ་རྣམས་ཉན་ཤེས་པར་བྱ་ཞིང་མ་གུས་ལྟུང་བ་འབྱུང་བའི་སྒོ། །ཡིན་པས་དེ་ཡི་གཉེན་པོར་སྟོན་པ་དེ་ཡིས་བཅས་པའི་བསླབ་པ་དང་། །བསླབ་པ་དེ་ལ་ཚུལ་བཞིན་སློབ་གྲོགས་དགེ་འདུན་རྣམས་ལ་གུས་པར་བྱ། །བག་མེད་ལྟུང་བ་འབྱུང་བའི་སྒོ་ཡིན་དེ་ཡི་གཉེན་པོ་བླང་དོར་གནས། །གང་ཡིན་དྲན་པས་གསལ་འདེབས་པ་དང་ལེགས་ཉེས་དཔྱོད་པའི་ཤེས་བཞིན་གྱིས། །བྱ་ར་བྱེད་ཅིང་ངོ་ཚ་ཁྲེལ་ཡོད་བསྐྱེད་ནས་བག་དང་ལྡན་པར་བྱ། །ཉོན་མོངས་མང་བ་ལྟུང་བ་འབྱུང་བའི་སྒོ་ཡིན་དེ་ཡི་གཉེན་པོ་ལ། །ཉོན་མོངས་གང་བྱུང་འབུར་འཇོམས་བྱས་ནས་ཉེས་པས་མ་གོས་པ་ལ་འབད། །བརྒྱ་ལ་གོས་ཀྱང་དེ་མ་ཐག་ཏུ་ཕྱིར་བཅོས་སྟོབས་བཞིའི་བཤགས་སྡོམ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས།། །།
༈ རྨད་བྱུང་བློ་གྲོས་རི་རབ་སྲུབས་ཤིང་སྲ་བས་མདོ་སྔགས་རྒྱ་མཚོ་བསྲུབས། །ལུང་རིགས་བཟང་པོས་ཤེལ་ལས་ལེགས་གྲུབ་ལམ་རིམ་ཆེ་ཆུང་ཉི་ཟླ་བླངས། །གངས་ཅན་མཁའ་ལ་འཕགས་ཚེ་ཀུན་གྱི་མི་ཤེས་མུན་པ་བསལ་ཞེས་གྲགས། །རྒྱལ་བ་སྟོབས་མཆོག་གཉིས་པ་ད་དུང་སྙིང་གི་པད་དཀར་རྩེ་ལ་བཞུགས། །ཁྱོད་གསུང་སྐྱེས་བུ་འབྲིང་གི་ཆོས་སྐོར་རིན་ཆེན་གསེར་གྱི་གླིང་མཆོག་ནས། །སྐྱེས་བུ་འབྲིང་དང་ཐུན་མོང་ལམ་རིམ་ཉུང་འདུས་གསེར་ཕྱེ་བླང་ས་ཟིན་ནས། །ད་ནི་སྐྱེས་བུ་ཆེན་པོའི་ཆོས་སྐོར་ཡིད་བཞིན་ནོར་བུའི་གླིང་བསྙེགས་ནས། །སྐྱེས་བུ་ཆེན་པོའི་ལམ་རིམ་ཉུང་འདུས་འདོད་དོན་ཀུན་སྐོང་ནོར་བུ་ལེན། །དེ་ལྟར་འཁོར་བའི་ཉེས་དམིགས་བསམས་ནས་སྲིད་པ་མཐའ་དག་མེ་འོབས་ལྟར། །མཐོང་ནས་ཉོན་མོངས་པ་དང་སྡུག་བསྔལ་ཉེ་བར་ཞི་བའི་ཐར་བ་ལ། །ཐོབ་འདོད་ཤུགས་དྲག་བློ་སྐྱེས་དེ་ནས་བསླབ་པ་རིན་པོ་ཆེ་གསུམ་ལ། །བསླབས་ན་འཁོར་བ་ལས་གྲོལ་ཐར་བ་ཐོབ་ཅིང་དེ་ཡང་མཐོ་རིས་ཀྱི། །དཔལ་ལྟར་ཟད་ནས་སླར་ཡང་འཁོར་བའི་གནས་སུ་ལྟུང་བ་མ་ཡིན་མོད། །འོན་ཀྱང་སྐྱོན་ཟད་པ་དང་ཡོན་ཏན་རྫོགས་པ་ཕྱོགས་རེ་བ་ཡིན་པའི། །རང་དོན་མ་རྫོགས་པས་ན་གཞན་གྱི་དོན་ཡང་ཉི་ཚེ་བར་ཟད་ཅིང་། །མཐར་ཡང་སངས་རྒྱས་ཀྱིས་བསྐུལ་ཐེག་པ་ཆེན་པོར་ངེས་པར་འཇུག་དགོས་པས། །དེས་ན་གཞན་དོན་གཙོ་བོར་བྱས་པས་རང་གི་གནས་སྐབས་མཐར་ཐུག་དོན། །མ་ཚང་མེད་པར་ཞར་ལ་འགྲུབ་པའི་ཐེག་པ་ཆེན་པོར་འཇུག་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་མདུན་དུ་ཕ་མ་གྲོགས་མཆེད་ལ་སོགས་ཡིད་འོང་གཉེན་རྣམས་དང་། །དགྲ་ལ་སོགས་པའི་ཡིད་དུ་མི་འོང་བ་དང་བར་མའི་སེམས་ཅན་དང་། །དེ་དག་མཐའ་བསྐོར་རྣམས་སུ་སེམས་ཅན་གཅིག་ཀྱང་མ་ལུས་ཡོད་པར་དམིགས། །སེམས་ཅན་རྣམས་ཀྱི་ངོས་ནས་བདེ་འདོད་སྡུག་བསྔལ་མི་འདོད་མཚུངས་པས་ན། །སེམས་ཅན་འགའ་ཞིག་ཉེ་བར་བཟུང་ནས་ཕན་འདོགས་གནོད་པ་སེལ་བ་དང་། །འགའ་ཞིག་རིང་བར་བཟུང་ནས་གནོད་དང་ཕན་པ་མི་འདོགས་ཡེ་མི་རིགས། །རང་གི་ངོས་ནས་ཐོག་མ་མེད་ནས་ད་བར་སེམས་ཅན་འདི་དག་རྣམས། །ལན་གྲངས་མང་པོར་བདག་གི་གཉེན་དུ་མ་གྱུར་པ་ནི་གང་ཡང་མེད། །དེས་ན་སེམས་ཅན་གང་ལ་ཆགས་པར་བྱ་ལ་གང་ལ་སྡང་བར་བྱ། །ད་ལྟའི་ཕ་མ་སྤུན་ཟླ་ལ་སོགས་ཡིད་དུ་འོང་བའི་གཉེན་རྣམས་ཀྱིས། །ཚེ་རབས་ཐོག་མ་མེད་ནས་དགྲ་ཡི་གཙོ་བོ་བྱས་པ་གྲངས་མི་ཆོད། །དགྲ་ནམ་བྱས་པའི་དུས་སུ་རང་ལ་མི་འདོད་གནོད་པ་ཚད་མེད་བསྐྱལ། །གནས་ཁང་གཅིག་གི་ནང་དུ་གནས་ཀྱང་ཡིད་མི་བདེ་བ་ནག་ཡོ་རེ། །དེ་གཞན་སོང་ན་ནམ་ལངས་སོང་བ་ལྟ་བུ་གྲངས་མེད་བྱས་པ་ཡོད། །ད་ལྟའི་དགྲ་སོགས་ཡིད་མི་འོང་བ་འདིས་ཀྱང་འཁོར་བ་ཐོག་མེད་ནས། །བདག་གི་ཕ་མ་ཕུ་ནུ་སྤུན་ཟླ་སྲིང་མོ་བུ་དང་ཆུང་མ་དང་། །གྲོགས་མཆེད་ལ་སོགས་བྱས་པ་གྲངས་ཀྱིས་མི་ཆོད་བྱས་པའི་དུས་སྐབས་སུ། །ཕན་བདེ་ཚད་མེད་བསྒྲུབ་ཅིང་གནོད་པ་ཚད་མེད་པ་ལས་བསྐྱབས་པ་དང་། །ཁྱད་པར་བདག་གིས་འདི་ཉིད་མེད་ན་ཅུང་ཟད་སྡོད་མི་ཚུགས་པ་དང་། །འདིས་ཀྱང་བདག་མེད་ཅུང་ཟད་སྡོད་མི་ཚུགས་པ་གྲངས་མེད་བྱས་པ་ཡོད། །དེས་ན་དགྲ་གཉེན་གང་ལ་ཉེ་རིང་ཆགས་སྡང་གཉིས་དང་བྲལ་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །འཁོར་བ་ཐོག་མ་མེད་པས་བདག་གི་སྐྱེ་བ་ལ་ཡང་ཐོག་མ་མེད། །སྐྱེ་བ་གཅིག་ནས་གཅིག་ཏུ་བརྒྱུད་དེ་ཡུལ་ཕྱོགས་ས་ཕྱོགས་འདིར་མ་སྐྱེས། །བྱ་བ་གཅིག་ཀྱང་མེད་ལ་སྐྱེས་པ་གྲངས་ཀྱིས་མི་ཆོད་སེམས་ཅན་གྱི། །ལུས་འདི་མ་བླངས་བྱ་བ་གཅིག་མེད་བླངས་པ་ལ་ཡང་གྲངས་མི་ཆོད། །སེམས་ཅན་འདི་ཡིས་བདག་གི་ཕ་མ་ཕུ་ནུ་སྲིང་མོ་ལ་སོགས་པ། །མ་བྱས་གཅིག་མེད་བྱས་པ་ལ་ཡང་གྲངས་ཀྱིས་མི་ཆོད་ཁྱད་པར་དུ། །སེམས་ཅན་རེ་རེས་མི་ཡི་རྟེན་ལ་བདག་མ་མ་བྱས་གཅིག་ཀྱང་མེད། །བྱས་པ་གྲངས་ཀྱིས་མི་ཆོད་དེ་ཡི་རྒྱུ་མཚན་སངས་རྒྱས་སྐུ་ཚེ་དེའི། །ཡུམ་གྱི་སྐུ་ཚེ་མང་པོར་མ་བྱས་གསུངས་ཤིང་གང་ཟག་གཞན་ལ་ཡང་། །དེ་ལྟར་བྱས་ཞེས་གསུངས་པས་ཕྱིར་ན་སངས་རྒྱས་བཀའ་ལ་བསླུ་བ་མེད། །སྔར་མ་བྱས་པར་མ་ཟད་མ་འོངས་པ་ན་ད་དུང་བྱེད་པར་འགྱུར། །འོ་ན་སེམས་ཅན་གྲངས་མེད་པས་ན་སེམས་ཅན་ཐམས་ཅད་བདག་གི་མ། །མ་ཡིན་སྙམ་ན་སེམས་ཅན་གྲངས་མེད་བཞིན་དུ་བདག་གི་སྐྱེ་བ་ཡང་། །གྲངས་མེད་བླངས་པའི་ཕྱིར་ན་སེམས་ཅན་ཐམས་ཅད་རང་གི་མ་ཡིན་ངེས། །བདག་གཞན་ཀུན་གྱི་མ་བུ་ཡིན་པར་ངོ་མི་ཤེས་པས་བདག་གི་མ། །མ་ཡིན་སྙམ་ན་མི་ཚེ་འདིར་ཡང་མ་བུ་གཉིས་ཀ་ཆུང་དུས་སུ། །དབྱེ་བས་ངོ་མི་ཤེས་ན་སྐྱེ་ཤིས་བར་དུ་བཅད་ན་ག་ལ་ཤེས། །གཞན་ཡང་སེམས་ཅན་ཐམས་ཅད་བདག་གི་ཚེ་རབས་སྔ་མའི་དུས་སུ་མ། །ཡིན་ཀྱང་སྔར་འདས་ཟིན་པས་ད་ནི་བདག་མ་ཡིན་པར་མི་འཐད་དོ། །སྙམ་ན་ཚེ་འདིའི་མ་དེ་ཟླ་བ་སྔོན་མའི་དུས་སུ་མ་ཡིན་ལ། །ཟླ་བ་ཕྱི་མའི་དུས་སུ་བདག་གི་མ་མ་ཡིན་པར་ག་ལ་འགྱུར། །ཟླ་བ་སྔ་ཕྱིའི་དུས་སུ་མ་ཡིན་པ་ལ་ཁྱད་པར་མེད་པ་བཞིན། །ཚེ་རབས་སྔར་མ་ཚེ་འདིའི་མ་གཉིས་མ་ཡིན་པ་ལ་ཁྱད་པར་མེད། །དེས་ན་སེམས་ཅན་ཐམས་ཅད་དྲིན་གྱིས་བསྐྱངས་པའི་བདག་གི་མ་ཡིན་ངེས། །དང་པོ་ཚེ་འདིའི་མ་ཡི་མངལ་དུ་ཞུགས་ནས་ཟླ་བཅུའི་བར་དུ་མས། །གཞན་གྱིས་ཁ་ཟས་བྱིན་ཡང་གནོད་ཀྱིས་དོགས་ནས་གང་ཡིན་ཟ་མི་ཕོད། །འགྲོ་འདུག་འགུལ་བསྐྱོད་ཤུགས་དྲག་བྱས་ན་གནོད་ཀྱིས་དོགས་ནས་དལ་བར་བྱས། །ཐ་ན་སྐེ་རགས་ཡན་ཆད་བསྡམས་ན་གནོད་ཀྱིས་དོགས་ནས་ལྷོད་ཕོར་བཅིངས། །མངལ་ནས་ཆུད་ཟོས་མ་བྱས་དལ་འབྱོར་ལུས་འདི་བྱིན་པས་དྲིན་རེ་ཆེ། །བར་དུ་བཙས་དུས་ཤ་རུས་འགས་འདྲའི་སྡུག་བསྔལ་དྲག་པོ་མྱོང་བཞིན་བཙས། །བཙས་མ་ཐག་ཏུ་ནོར་བུ་རྙེད་ལྟར་སེམས་དགའ་འཇམ་པའི་སྟན་ལ་བཞག །ལག་ཏུ་བླངས་ནས་བྱམས་པའི་མིག་གིས་བལྟ་ཞིང་དགའ་བའི་འཛུམ་གྱིས་བསུས། །སྙན་པའི་མིང་ནས་འབོད་ཅིང་མངར་བའི་ནུ་ཞོ་ཁ་རུ་ཡང་ཡང་བླུད། །རུམ་གྱི་ཕུག་གི་དྲོ་སར་བཅུག་ནས་ཤ་ཡི་དྲོད་ལ་རྒྱུན་ཏུ་གླན། །ཟས་གཡོས་བྱིན་ན་ཆོག་ཀྱང་གནོད་ཀྱིས་དོགས་ནས་ལྕེ་ཡིས་བསྙད་ནས་བྱིན། །སྣབས་ནི་ལག་པས་ཕྱིས་ན་ཆོག་ཀྱང་གནོད་ཀྱིས་དོགས་ནས་ཁ་ཡིས་ཕྱིས། །མི་གཙང་ས་རྡོས་ཕྱིས་ན་ཆོག་ཀྱང་གནོད་ཀྱིས་དོགས་ནས་ལག་པས་ཕྱིས། །མཚན་མོའི་དུས་སུ་འོག་ཏུ་གཅུར་གྱིས་དོགས་ནས་གཉིད་ཀྱི་བདེ་བ་བཀག །ཟླ་བ་ཁ་ཤས་སོང་བའི་འཕྲོ་ནས་འཛུམ་རེ་བྱས་པ་ལ་ཡང་མ། །དགའ་བ་བསམ་གྱིས་མི་ཁྱབ་པ་བྱས་དེ་ནས་གོམ་པ་རེ་གཉིས་ཙམ། །འདེགས་ཤེས་ཙ་ན་བདག་གི་བུ་ལ་ལྟོས་ཟེར་དགའ་བཞིན་གཞན་ལ་ངོམ། །ཆང་འཐུང་བཞིན་དུ་འགྲོ་འདུག་བྱེད་དུས་ཡུལ་ནས་འདུག་དུས་མིག་བཞིན་འཚོ། །གཞན་དུ་སོང་ན་བུ་དེ་ཅི་བྱས་ཡོད་སྙམ་སེམས་ལ་བདེ་དུས་མེད། །མེ་ཆུ་གཡང་སོགས་འཇིགས་པ་ལས་བསྐྱབས་ཟ་ལུགས་འགྲོ་ལུགས་ཡན་ཆད་བསླབས། །བུ་ལ་མགོ་ན་ཙམ་ཞིག་བྱུང་ཡང་གང་ཡོད་ཕངས་མེད་གླུད་དུ་བཏང་། །བུ་འདི་ན་ལས་རང་ཉིད་ན་དང་ཤི་ལས་རང་ཉིད་ཤིན་སྙམ། །དེ་ནས་ཆེ་རུ་སོང་ནས་ཟ་མ་གང་བཟང་ཕོ་བས་འཇུ་ཚད་བྱིན། །གང་ཡོད་དྲོ་འཇམ་ཡང་པའི་གོས་ཀྱིས་གཡོགས་ནས་མཛེས་པའི་རྒྱན་གྱིས་སྤྲས། །བུ་རང་གཞན་དུ་སོང་བའི་ཤུལ་ནས་ཟ་མ་བཟང་པོ་ཞིག་རྙེད་ཀྱང་། །ཁ་རུ་ཟ་མི་ཕོད་པར་བུ་ལ་སྟེར་སྙམ་རུལ་རག་བར་དུ་འཇོག །བུ་ལ་བཟང་ཞིག་ཡོད་ན་སྒྲོགས་ཅིང་སྐྱོན་ཞིག་ཡོད་ཀྱང་འགེབ་ཅིང་གསང་། །སྐོམ་དུས་མངར་བའི་ཇ་བླུད་ལྟོགས་དུས་ཟ་མ་གང་ཡོད་མདུན་དུ་བཞག །འཁྱགས་དུས་གོས་བསྐོན་མདོར་ན་གང་མཁོ་དགའ་བཞིན་བྱིན་པས་དྲིན་རེ་ཆེ། །ཐ་མ་སྡིག་སྡུག་གཏམ་ངན་རང་སྲོག་ལ་ཡང་མ་བལྟས་བཙལ་བ་ཡི། །ས་ཞིང་ཁང་པ་ནོར་རྫས་ཅི་ཡོད་ཐམས་ཅད་རང་ལ་ལེགས་པར་བྱིན། །ཐམས་ཅད་བུ་ལ་འཕྲོད་པ་ཡིན་ཞེས་དགའ་དགའ་བྱེད་པས་དྲིན་རེ་ཆེ། །ཚེ་འདི་ཁོ་ནར་མ་ཟད་ཚེ་རབས་ཐོག་མ་མེད་ནས་ད་ལྟའི་བར། །མ་འདིས་བདག་གི་མ་བྱས་པ་རྣམས་བགྲངས་ན་གྲངས་ཀྱིས་ཆོད་མི་འགྱུར། །མ་བྱས་དུས་སུ་ཚེ་འདིར་རང་ཉིད་བསྐྱངས་བཞིན་དྲིན་གྱིས་བསྐྱངས་པ་ཡིན། །ཁྱད་པར་ཚེ་རབས་སྔ་མ་མ་བྱས་དུས་སུ་རང་གི་དོན་དུ་མས། །ལུས་སྲོག་དོར་བའི་དུས་ཀྱང་ཡོད་ངེས་མ་འདི་ཤིན་ཏུ་དྲིན་རེ་ཆེ། །ཚེ་འདིའི་ཕ་དང་དགྲ་སོགས་འགྲོ་དྲུག་སེམས་ཅན་ཀུན་གྱིས་བདག་གི་མ། །བྱས་དུས་ཚེ་འདིའི་མ་ཡིས་བསྐྱངས་བཞིན་དྲིན་གྱིས་བསྐྱངས་པ་ཤ་སྟག་ཡིན། །ལྷག་པར་ཚེ་རབས་སྔོན་མར་སེམས་ཅན་རྣམས་ཀྱིས་བདག་གི་མ་བྱས་དུས། །བདག་གི་དོན་དུ་ལུས་སྲོག་དོར་བའི་མ་ནི་མང་པོ་ཡོད་པ་ཡིན། །ལན་གཅིག་མ་ཡིན་ཡང་ཡང་སེམས་ཅན་རེ་རེས་བདག་གི་མ་བྱས་པ། །གྲངས་ཀྱིས་མི་ཆོད་མ་ནམ་བྱས་པའི་དུས་སུ་ཕན་བདེ་ཚད་མེད་བསྒྲུབས། །གནོད་པ་ཚད་མེད་པ་ལས་བསྐྱབས་པས་སེམས་ཅན་ཐམས་ཅད་དྲིན་རེ་ཆེ། །དཔེར་ན་ཁ་སང་ལྟོགས་དུས་ཟས་བྱིན་དེ་རིང་ལྟོགས་དུས་ཟས་བྱིན་ལ། །ཁྱད་པར་མེད་བཞིན་ཚེ་འདིའི་མ་དང་ཚེ་རབས་སྔོན་མའི་མ་རྣམས་ཀྱི། །དྲིན་གྱིས་བསྐྱངས་ལ་ཁྱད་པར་མེད་པས་སེམས་ཅན་ཐམས་ཅད་དྲིན་ཅན་ཡིན། །མ་རྣམས་དྲིན་གྱིས་བསྐྱངས་པའི་ལན་དུ་རང་གིས་དྲིན་གཟོ་བྱེད་དགོས་ཏེ། །ད་ལྟ་འཇིག་རྟེན་འདི་ན་ཚུར་ལ་ཟས་ནོར་ཙམ་གྱིས་ཕན་བཏགས་པ། །ཕར་ལ་གདབ་ལན་སྟེར་ན་ཚེ་རབས་ཐོག་མ་མེད་ནས་སེམས་ཅན་གྱིས། །ལན་གཅིག་མ་ཡིན་དྲིན་དྲན་ཡང་ཡང་ཕན་བཏགས་དྲིན་ལན་འཇལ་ནི་ཅིའི་མི་དགོས། །རང་གི་མ་སྨྱོས་མིག་ལོང་ལོང་འཁྲིད་མེད་པར་ལམ་ལོག་གཡང་ཁ་ཞིག །འགྲིམས་པ་རང་གིས་མཐོང་བཞིན་མ་དེ་ཡལ་བར་དོར་ན་ཁྲེལ་མེད་བཞིན། །མ་གྱུར་སེམས་ཅན་ཐམས་ཅད་ཉོན་མོངས་གདོན་གྱིས་ཡིད་དཀྲུགས་དབང་མེད་སྨྱོས། །ཐར་པའི་ལམ་ལ་བལྟ་བའི་མིག་ལོང་ལོང་འཁྲིད་དགེ་བའི་བཤེས་གཉེན་མེད། །འཁོར་བའི་གཡང་ཁ་འཇིགས་སུ་རུང་བ་འགྲིམས་པ་རང་གིས་མཐོང་བཞིན་དུ། །སྐྱབས་མེད་འགྲོ་རྣམས་ཡལ་བར་དོར་ན་དེ་ལས་ཁྲེལ་མེད་གཞན་ན་གང་། །ད་ནི་དྲིན་གྱིས་བསྐྱངས་པའི་ལན་དུ་སེམས་ཅན་གཅིག་ཀྱང་མ་ལུས་པ། །འཁོར་བའི་གཡང་ལས་མྱུར་དུ་བསྒྲལ་ནས་ཐར་པའི་ལམ་ལ་དྲིན་གཟོབ་དགོད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་ཚེ་འདིའི་མ་ཡི་གཙོར་བྱས་མ་གྱུར་སེམས་ཅན་ཐམས་ཅད་ལ། །ཟག་མེད་བདེ་བ་ཡོད་པ་ཕར་ཞོག་ཟག་བཅས་བདེ་བ་ཙམ་མི་འདུག །བདེ་བ་འདོད་ནས་འབད་འབད་དུང་དུང་བྱས་ཀྱང་སྡུག་བསྔལ་ཙམ་མ་གཏོགས། །བདེ་བ་གཏན་ནས་མི་འདུག་སེམས་ཅན་བདེ་དང་ལྡན་ན་ཅི་མ་རུང་། །སེམས་ཅན་ཐམས་ཅད་བདེ་དང་ལྡན་པར་གྱུར་ཅིག་བྱམས་པ་བདེ་དང་ལྡན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བྱམས་པ་ལེགས་པར་བསྒོམས་པའི་ཕན་ཡོན་ལྷོ་ཕྱོགས་འཛམ་བུའི་གླིང་ཙམ་ལ། །བྱམས་པ་བསྒོམས་ན་དེ་ལ་དབང་བའི་འཁོར་ལོས་བསྒྱུར་བའི་རྒྱལ་པོར་འགྱུར། །གླིང་གཉིས་བསྒོམ་ན་དེ་ལ་དབང་བའི་ཟངས་ཀྱི་འཁོར་ལོས་བསྒྱུར་རྒྱལ་འགྱུར། །གསུམ་ལ་བསྒོམས་ན་དེ་ལ་དབང་བའི་དངུལ་གྱི་འཁོར་ལོས་བསྒྱུར་རྒྱལ་འགྱུར། །གླིང་བཞིར་བསྒོམས་ན་དེ་ལ་དབང་བའི་གསེར་གྱི་འཁོར་ལོས་བསྒྱུར་རྒྱལ་འགྱུར། །སྟོང་དང་པོ་དང་སྟོང་གཉིས་པ་ལ་བསྒོམས་ན་དེར་དབང་བདག་པོར་འགྱུར། །སྟོང་གསུམ་པོ་ལ་བསྒོམས་ན་དེ་ལ་དབང་བའི་ཚངས་པར་སྐྱེ་བར་འགྱུར། །མར་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་བསྒོམས་ན། །དེ་ཡི་འབྲས་བུ་རྫོགས་པའི་སངས་རྒྱས་མིན་པ་གཞན་དུ་མི་འགྱུར་གསུངས། །སྤྱིར་ལས་བདག་གིར་བྱ་བ་ཡིན་ཀྱང་བྱམས་པ་རྣལ་མ་ཞིག་སྐྱེས་ན། །གཞན་ལ་ཕན་སྟེ་དཔེར་ན་རྒྱལ་པོ་བྱམས་པའི་སྟོབས་ལྟ་བུ་ཡིན་གསུངས། །སངས་རྒྱས་བཅོམ་ལྡན་འདས་ཀྱིས་བདུད་སྡེ་བྱམས་པའི་སྟོབས་ཀྱིས་ཕམ་པར་མཛད། །དེས་ན་འབད་པས་བསྒོམས་ན་རང་གི་བསྲུང་བའི་མཆོག་ཏུ་འགྱུར་བ་ཡིན། །བྱང་ཤར་མཚམས་ཀྱི་སངས་རྒྱས་དབང་ཕྱུག་ཆེན་པོའི་རྒྱལ་པོའི་འཇིག་རྟེན་ཁམས། །སྟོང་གིས་བརྒྱན་པ་ཞེས་བྱ་དེ་ན་དགེ་སློང་འགོག་པ་ལ་ཞུགས་པས། །བདེ་བཞིན་སེམས་ཅན་རྣམས་ཀྱང་བདེ་ལ་དེར་ལོ་བྱེ་བ་བརྒྱ་སྟོང་དུ། །ཚངས་སྤྱོད་སྤྱད་ལས་ཞིང་འདིར་ཐ་ན་སེ་གོལ་གཏོགས་པའི་ཡུན་ཙམ་དུ། །སེམས་ཅན་རྣམས་ལ་བྱམས་སེམས་བསྐྱེད་ན་སྔ་མ་དེ་ལས་བསོད་ནམས་ཆེས། །མང་དུ་བསྐྱེད་ན་ཉིན་དང་མཚན་དུ་གནས་པ་ལྟ་ཅི་སྨོས་ཞེས་གསུངས། །བྱེ་བ་ཁྲག་ཁྲིག་ཞིང་གི་མཆོད་པ་རྣམ་མང་དཔག་མེད་ཇི་སྙེད་པ། །སྐྱེས་མཆོག་རྣམས་ལ་དེ་ཡིས་རྟག་ཏུ་མཆོད་ལས་བསོད་ནམས་ཆེས་ཆེ་གསུངས། །རྫིའུ་ཚོས་སུམ་བརྒྱའི་ཁ་ཟས་ཉིན་རེ་བཞིན་དུ་དུས་གསུམ་བྱིན་པ་ལས། །བྱམས་པ་ཡུད་ཙམ་ཐང་ཅིག་བསྒོམས་པའི་བསོད་ནམས་དག་ལ་ཆར་མི་ཕོད། །ལྷ་དང་མི་ཡིས་བྱམས་པར་འགྱུར་དང་དེ་དག་རྣམས་ཀྱིས་བསྲུང་བ་དང་། །ཡིད་བདེ་བ་དང་བདེ་བ་མང་དང་དུག་དང་མཚོན་གྱིས་གནོད་མེད་དང་། །འབད་པ་མེད་པར་དོན་འཐོབ་པ་དང་ཚངས་པའི་འཇིག་རྟེན་སྐྱེ་བར་འགྱུར། །གལ་ཏེ་གྲོལ་བར་མ་གྱུར་ན་ཡང་ཕན་ཡོན་འདི་རྣམས་འཐོབ་པར་གསུངས། །དེས་ན་བྱམས་པ་ཐུགས་དམ་མཐིལ་དུ་བཟུང་ནས་རྟག་ཏུ་བསྒོམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་ཚེ་འདིའི་མ་ཡི་གཙོར་བྱས་མ་གྱུར་སེམས་ཅན་ཐམས་ཅད་ཀྱིས། །དམྱལ་བ་ཚ་གྲང་ཡི་དྭགས་བཀྲེས་སྐོམ་དུང་འགྲོ་བཀོལ་སྤྱོད་སྡུག་བསྔལ་དང་། །མི་ཡི་སྐྱེ་རྒ་ན་འཆི་ལྷ་མིན་འཐབ་རྩོད་ལྷ་ཡི་འཕོ་ལྟུང་གི །སྡུག་བསྔལ་ཁོར་མོ་ཡུག་ཏུ་རྒྱུན་དུ་མྱོང་བ་ཤིན་ཏུ་སྙིང་རེ་རྗེ། །སེམས་ཅན་ཐམས་ཅད་འཁོར་བའི་སྡུག་བསྔལ་ཀུན་དང་བྲལ་ན་ཅི་མ་རུང་། །སྡུག་བསྔལ་ཀུན་དང་བྲལ་བར་གྱུར་ཅིག་སྡུག་བསྔལ་སྙིང་རྗེ་ཀུན་དང་བྲལ་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྙིང་རྗེ་བསྒོམ་པའི་དགོས་པ་མ་གྱུར་སེམས་ཅན་ཐམས་ཅད་འཁོར་བ་ལས། །སྒྲོལ་ཕྱིར་ངེས་པར་དམ་བཅའ་བྱེད་ནུས་དེ་ལྟར་དམ་བཅས་པ་དེ་ཡང་། །ཚོགས་གཉིས་རྒྱ་ཆེན་པོ་ལ་མ་བསླབས་མི་འགྲུབ་མཐོང་ནས་བྱ་དཀའ་བའི། །ཚོགས་རྒྱ་ཆེན་པོ་རྣམས་ལ་ཞུམ་པ་མེད་པར་ངེས་པར་འཇུག་པར་ནུས། །དེ་ལྟར་ཤིན་ཏུ་བྱ་དཀའ་བ་ལ་ཞུགས་ན་རིང་པོར་མི་ཐོགས་པར། །མྱུར་དུ་ཚོགས་གཉིས་ཡོངས་སུ་རྫོགས་ནས་ཐམས་ཅད་མཁྱེན་པ་སངས་རྒྱས་ཀྱི། །གོ་འཕང་འཐོབ་ནུས་སངས་རྒྱས་གོ་འཕང་ཐོབ་ནས་ཐེག་པ་དམན་པ་བཞིན། །ཞི་བར་མི་གནས་འཁོར་བ་མ་སྟོངས་བར་དུ་འགྲོ་དོན་མཛད་པ་ཡང་། །སྙིང་རྗེ་ཆེན་པོའི་མཐུ་ཡིན་དཔེར་ན་འཁོར་ལོས་བསྒྱུར་བའི་རྒྱལ་པོ་ཡི། །འཁོར་ལོ་རིན་པོ་ཆེ་དེ་གང་དུ་མཆིས་པ་དེ་རུ་དཔུང་གི་ཚོགས། །ཐམས་ཅད་མཆིས་པ་བཞིན་དུ་སྙིང་རྗེ་ཆེན་པོ་གང་དུ་མཆིས་པ་དེར། །སངས་རྒྱས་ཆོས་ཀུན་མཆིའོ་དཔེར་ན་སྲོག་གི་དབང་པོ་མཆིས་གྱུར་ན། །དབང་པོ་གཞན་རྣམས་ཀུན་ཀྱང་མཆིས་བཞིན་སྙིང་རྗེ་ཆེན་པོ་མཆིས་གྱུར་ན། །བྱང་ཆུབ་སེམས་དཔའི་ཆོས་གཞན་རྣམས་ཀྱང་འབྱུང་བར་འགྱུར་ཞེས་གསུངས་པའི་ཕྱིར། །དེས་ན་སྙིང་རྗེ་ཐུགས་དམ་མཐིལ་དུ་བཟུང་ནས་རྟག་ཏུ་བསྒོམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྡུག་བསྔལ་མྱོང་ཞིང་བདེ་བས་ཕོངས་པའི་སེམས་ཅན་མྱུར་དུ་སྡུག་བསྔལ་དང་། །བྲལ་བ་བདག་གིས་བྱ་ཞིང་བདེ་དང་ལྡན་པ་ཞིག་ཀྱང་བདག་གིས་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་བྱེད་པ་ལ་སངས་རྒྱས་ངེས་པར་འཐོབ་དགོས་ཤིང་། རང་གི་དོན་ཡང་མཐར་ཕྱིན་པ་ཞིག་བྱེད་ན་སངས་རྒྱས་འཐོབ་དགོས་ལྷག་བསམ་འདུག །སངས་རྒྱས་སྐུ་ནི་མཚན་དཔེ་གསལ་རྫོགས་མཛེས་ཤིང་བལྟ་བས་ཆོག་མི་ཤེས། །གསུང་དབྱངས་ཤིན་ཏུ་སྙན་ཅིང་འགྲོ་བསོ་སོའི་སྐད་དུ་ཆོས་སྟོན་ནུས། །ཐུགས་ཀྱིས་ཤེས་བྱ་ཀུན་མཁྱེན་འགྲོ་བ་ཀུན་ལ་ཐུགས་རྗེ་ཉེ་རིང་མེད། །འཕྲིན་ལས་འབད་མེད་ལྷུན་གྲུབ་སྐུ་གསུང་ཐུགས་ཀྱི་འོད་ཟེར་རེ་རེ་ཙམ། །སྤྲོས་ཀྱང་སེམས་ཅན་དཔག་མེད་ཐམས་ཅད་མཁྱེན་པའི་གོ་འཕང་ལ་འགོད་ནུས། །དེས་ན་བདག་གིས་ཚེ་འདིའི་མ་ཡི་གཙོར་བྱས་སེམས་ཅན་ཐམས་ཅད་ཀྱི། །དོན་དུ་མྱུར་བར་མྱུར་དུ་རྫོགས་པའི་སངས་རྒྱས་གོ་འཕང་ཐོབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྤྱི་བོའི་བླ་མ་ཐུབ་པའི་དབང་པོའི་སྐུ་ལས་རང་འདྲ་གཉིས་པ་ཞིག །མར་མེ་གཅིག་ལས་གཉིས་ཆད་ཚུལ་དུ་བྱུང་ནས་རང་ཉིད་ལ་ཐིམ་པས། །རང་ཉིད་འདྲེན་པ་བྱང་ཆུབ་སེམས་དཔའ་མཉམ་མེད་རྒྱལ་བ་ཤཱཀྱ་ཐུབ་པའི་སྐུ་རུ་གྱུར། །རང་གི་སྐུ་ལས་འོད་ཟེར་བསིལ་བ་ཆུ་རྒྱུན་ལྟ་བུ་དཔག་མེད་འཕྲོས། །ཚད་མྱལ་སེམས་ཅན་རྣམས་དང་གནས་ལ་ཕོག་པས་ཚ་བའི་སྡུག་བསྔལ་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །ཚ་དམྱལ་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་མེ་དང་ཉི་མའི་འོད་ཟེར་ལྟ་བུ་དཔག་ཏུ་མེད་པ་འཕྲོས། །གྲང་དམྱལ་སེམས་ཅན་རྣམས་དང་གནས་ལ་ཕོག་པས་གྲང་བའི་སྡུག་བསྔལ་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །གྲང་དམྱལ་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་དཔག་མེད་འཕྲོས་པས་ཡི་དྭགས་རྣམས་དང་དེ་ཡི་གནས་ལ་ཕོག །བཀྲེས་སྐོམ་གྲང་དྲོ་ངལ་དུབ་ལ་སོགས་ཡི་དྭགས་སྡུག་བསྔལ་ཐམས་ཅད་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །ཡི་དྭགས་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་དཔག་མེད་འཕྲོས་པས་དུད་འགྲོ་རྣམས་དང་དེ་ཡི་གནས་ལ་ཕོག །བཀོལ་སྤྱོད་སྡུག་བསྔལ་ལ་སོགས་དུད་འགྲོའི་སྡུག་བསྔལ་ཡོད་ཚད་ཐམས་ཅད་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །དུད་འགྲོའི་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་དཔག་མེད་འཕྲོས་ཏེ་མི་ཡི་འགྲོ་བ་རྣམས་དང་གནས་ལ་ཕོག །སྐྱེ་རྒ་ན་འཆི་ལ་སོགས་མི་ཡི་སྡུག་བསྔལ་ཡོད་ཚད་ཐམས་ཅད་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །མི་ཡི་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་དཔག་མེད་འཕྲོས་ནས་ལྷ་མ་ཡིན་དང་དེ་ཡི་གནས་ལ་ཕོག །འཐབ་རྩོད་ཞེ་སྡང་ཕྲག་དོག་ལ་སོགས་ལྷ་མ་ཡིན་གྱི་སྡུག་བསྔལ་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །ལྷ་མིན་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །འོད་ཟེར་དཔག་མེད་འཕྲོས་ནས་ལྷ་དང་ལྷ་ཡི་གནས་ནི་ཀུན་ལ་ཕོག །འཕོ་ལྟུང་སྡུག་བསྔལ་ལ་སོགས་ལྷ་ཡི་སྡུག་བསྔལ་ཡོད་ཚད་ཐམས་ཅད་ཞི། །སྣོད་ཀྱི་སྐྱོན་སྦྱངས་བདེ་བ་ཅན་ཞིང་ལྟ་བུའི་དག་པའི་ཞིང་དུ་གྱུར། །ལྷ་ཡི་ཡུལ་གྱི་མར་གྱུར་སེམས་ཅན་ཐམས་ཅད་ཐུབ་དབང་སྐུ་རུ་གྱུར། །རང་གི་ཚེ་རབས་ཐོག་མ་མེད་ནས་མར་གྱུར་འགྲོ་ཀུན་ཡལ་བར་དོར། །རང་ཉིད་གཅེས་པར་བཟུང་ནས་རང་དོན་ཁོ་ན་རྒྱུན་དུ་འབད་འབད་ཀྱང་། །རང་དོན་མ་གྲུབ་མ་ཟད་མི་འདོད་སྡུག་བསྔལ་སྣ་ཚོགས་ད་བར་མྱངས། །དེས་ན་རང་ཉིད་གཅེས་འཛིན་འཁོར་བ་ངན་སོང་སྡུག་བསྔལ་ལ་སོགས་པའི། །རྒུད་པ་ཀུན་གྱི་གནས་སུ་འདུག་པས་རང་ཉིད་གཅེས་འཛིན་མ་སྐྱེས་པ། །མི་བསྐྱེད་པ་དང་སྐྱེས་པ་རྣམས་ཀྱང་དགྲ་རུ་བལྟས་ནས་སྤང་བ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཐུབ་པའི་དབང་པོས་རང་ཉིད་ཡལ་བར་དོར་ནས་གཞན་རྣམས་གཅེས་པར་བཟུང་། །གཞན་དོན་འབའ་ཞིག་མཛད་པས་སྔོན་ནས་མངོན་པར་རྫོགས་པར་སངས་རྒྱས་འདུག །བདག་གིས་དེ་ལྟར་བྱས་ན་སྔ་བར་འཚང་རྒྱ་བ་ལ་མ་བྱས་ལན། །དེས་ན་གཞན་རྣམས་གཅེས་པར་འཛིན་པ་ཡོན་ཏན་གྱི་འབྱུང་གནས་སུ། །འདུག་པས་གཞན་རྣམས་གཅེས་འཛིན་མ་སྐྱེས་གསར་དུ་བསྐྱེད་དང་སྐྱེས་ཟིན་པ། །གཉེན་དུ་བལྟས་ནས་ཟླ་བ་ཡར་ངོ་བཞིན་དུ་གོང་ནས་གོང་འཕེལ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གིས་ཚེ་འདིའི་དྲིན་ཅན་མ་སོགས་སེམས་ཅན་ཐམས་ཅད་མདུན་དུ་དམིགས། །སེམས་ཅན་འདི་དག་རྣམས་ཀྱི་ངོས་ནས་བདེ་འདོད་སྡུག་བསྔལ་མི་འདོད་མཚུངས། །རང་གི་ངོས་ནས་སེམས་ཅན་ཐམས་ཅད་ཚེ་སྔོན་གཉེན་དུ་མ་གྱུར་མེད། །དེས་ན་སེམས་ཅན་གང་ལ་ཉེ་རིང་ཆགས་སྡང་གཉིས་དང་བྲལ་བར་བྱ། །དེ་ལྟར་ནུས་པ་སྤྱི་པོའི་བླ་མ་ཐུབ་པའི་དབང་པོས་བྱིན་གྱིས་རློབས། །འགྲོ་བས་བདག་མ་མ་བྱས་གཅིག་མེད་བྱས་པ་ལ་ཡང་གྲངས་མི་ཆོད། །བྱས་དུས་ཚེ་འདིའི་མ་ཡིས་བསྐྱངས་བཞིན་བསྐྱངས་པ་ཡིན་པས་དྲིན་རེ་ཆེ། །ད་ལྟ་དྲིན་ཅན་མ་རྣམས་སྡུག་བསྔལ་སྣ་ཚོགས་མྱོང་བ་སྙིང་རེ་རྗེ། །རང་ལ་དྲིན་ལན་འཇལ་རྒྱུ་ཡོད་ན་ད་ལྟ་མི་འཇལ་ནམ་ཚོད་འཇལ། །ད་ནི་མྱུར་དུ་མར་གྱུར་འགྲོ་བའི་སྡིག་སྒྲིབ་སྡུག་བསྔལ་བདག་གིས་བླངས། །བདག་གི་བདེ་དགེ་ཐམས་ཅད་གཞན་ལ་བཏང་ནས་མ་གྱུར་འགྲོ་བ་ཀུན། །སྡུག་བསྔལ་ཀུན་དང་བྲལ་ཞིང་བདེ་བ་ཕུན་སུམ་ཚོགས་དང་ལྡན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་སྣ་སྒོའི་རླུང་ཕར་འགྲོ་དུས་རང་གི་བདེ་དགེ་ཅི་ཡོད་རྣམས། །འོད་ཟེར་དཀར་པོའི་རྣམ་པར་སོང་ནས་ཚེ་འདིའི་མ་ཡི་གཙོར་བྱས་པའི། །སེམས་ཅན་ཀུན་གྱི་ལུས་སེམས་ལ་ཞུགས་ཟག་པ་མེད་པའི་བདེ་བས་གང་། །འགྲོ་ཀུན་འཕྲལ་དུ་བདེ་ཞིང་ཕུགས་སུ་འཚང་རྒྱ་ནུས་པ་ཙམ་དུ་གྱུར། །རང་གི་སྣ་སྒོའི་རླུང་ཚུར་འོང་དུས་ཚེ་འདིའི་མ་སོགས་འགྲོ་ཀུན་གྱི། །སྡིག་སྒྲིབ་སྡུག་བསྔལ་ཐམས་ཅད་དུད་པ་ནག་པོའི་རྣམ་པར་ཚུར་འོངས་ནས། །རྒྱུན་དུ་སྙིང་གི་དཀྱིལ་ན་ང་ང་ཟེར་བའི་བདག་འཛིན་འཕུང་རྒན་གྱི། །ཐོག་ཏུ་སིབ་སིབ་ཐིམ་པས་བདག་འཛིན་རྗེས་མེད་རྡུལ་ཕྲན་བཞིན་དུ་བརླག །འགྲོ་རྣམས་སྡིག་ལྟུང་ཀུན་དང་བྲལ་བར་བསམས་ལ་གཏོང་ལེན་ཡང་ཡང་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མར་གྱུར་འགྲོ་བའི་སྡིག་སྒྲིབ་སྡུག་བསྔལ་མ་ལུས་བདག་ལ་སྨིན་པར་ཤོག །བདག་གི་བདེ་དགེ་བཏང་བའི་མཐུ་ཡིས་འགྲོ་ཀུན་བདེ་ཞིང་སྐྱིད་པར་ཤོག །ཅེས་པའི་ཚིག་འདིས་སྨོན་ལམ་རྣམ་པར་དག་པ་མཇུག་ཏུ་གདབ་པར་བྱ། །སྨོན་འཇུག་གཉིས་ཀྱི་སྡོམ་པ་འཇུག་པ་བདེ་ཕྱིར་དུས་གཅིག་ལེན་པའི་ཚུལ། །སྤྱི་བོའི་བླ་མ་ཐུབ་དབང་སྐུ་ལས་སྐྱབས་ཡུལ་ནམ་མཁའ་གང་བར་སྤྲོས། །དེ་དག་བླ་མ་ཐུབ་དབང་མཐའ་བསྐོར་འཇའ་འོད་ཀློང་ན་བཞུགས་པར་གྱུར། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་དུས་འདི་ནས་བཟུང་བླ་མེད་བྱང་ཆུབ་གོ་འཕང་མ་ཐོབ་བར། །རྒྱལ་སྲས་སྡོམ་པ་བཟུང་ནས་སྤྱོད་པ་རླབས་པོ་ཆེ་ལ་བསླབ་པར་བྱ། །སྙམ་དུ་སྤྱི་བོའི་བླ་མ་ཐུབ་དབང་རྗེས་ཟློས་བྱེད་པར་མོས་པའི་སྒོས། །བླ་མ་རྒྱལ་བ་སྲས་དང་བཅས་པ་བདག་ལ་དགོངས་པར་མཛད་དུ་གསོལ། །ཇི་ལྟར་སྔོན་གྱི་བདེ་གཤེགས་རྣམས་ཀྱིས་བྱང་ཆུབ་ཐུགས་ནི་བསྐྱེད་པ་དང་། །བྱང་ཆུབ་སེམས་དཔའི་བསླབ་བྱར་རིམ་བཞིན་གནས་ལྟར་བདག་ཀྱང་འགྲོ་ཕན་ཕྱིར། །བྱང་ཆུབ་སེམས་བསྐྱེད་བགྱི་ཞིང་བྱང་སེམས་བསླབ་བྱར་རིམ་བཞིན་གནས་པར་བྱ། །ལན་གསུམ་བརྗོད་པས་བྱང་ཆུབ་སེམས་དཔའི་སྡོམ་པ་ཐོབ་པའི་མོས་པ་བྱ། །ད་རེས་བདག་གི་དལ་འབྱོར་མི་ལུས་ཐོབ་པས་བཟང་བཟང་དོན་ཆེན་འགྲུབ། །དེ་རིང་སངས་རྒྱས་རིགས་སུ་སྐྱེས་པས་སངས་རྒྱས་སྲས་སུ་ད་གྱུར་ཏོ། །འཇིག་རྟེན་ལྷ་མིར་བཅས་པས་ཕྱག་བྱར་འོས་སུ་གྱུར་པ་ཨེ་མ་ཧོ། །ད་ནི་རིགས་མཐུན་ཡ་རབས་ལས་བྱ་མ་རབས་སྤྱོད་ངན་སྤང་བར་བྱ། །སྙམ་དུ་ཚིག་བཞི་ངག་ཏུ་བརྗོད་ཅིང་རང་ལ་སྤྲོ་བ་བསྐྱེད་པར་བྱ། །ཚོགས་ཞིང་ཐམས་ཅད་སླར་ཡང་བླ་མ་ཐུབ་དབང་ཐུགས་ཀར་ཐིམ་པར་གྱུར། །ཕན་ཡོན་སེམས་བསྐྱེད་བྱས་མ་ཐག་ནས་བདེ་བར་གཤེགས་པ་ཐམས་ཅད་ཀྱི། །སྲས་སུ་གྱུར་པའི་དགྲ་བཅོམ་པ་རྣམས་རིགས་ཀྱི་སྒོ་ནས་ཟིལ་གྱིས་གནོན། །འཇིག་རྟེན་ལྷ་མིར་བཅས་པའི་ཕྱག་དང་མཆོད་པའི་གནས་སུ་འགྱུར་བ་དང་། །འཁོར་ལོས་བསྒྱུར་རྒྱལ་བསྲུང་བའི་སྲུང་མས་ཉིས་འགྱུར་གྱིས་ནི་རྟག་ཏུ་བསྲུང་། །གཉིད་ལོག་པ་དང་མྱོས་དང་བག་མེད་གྱུར་ཀྱང་གནོད་སྦྱིན་མི་མ་ཡིན། །གཉུག་མར་གནས་པ་རྣམས་ཀྱིས་གནོད་པར་མི་ནུས་གསང་སྔགས་རིགས་སྔགས་ཚིག །ཡམས་དང་གནོད་པ་འགོ་ནད་ཞི་བར་བྱེད་པ་གང་ཟག་གཞན་ལག་ན། །ཡོད་པ་མ་གྲུབ་པ་རྣམས་བྱང་ཆུབ་སེམས་དང་ལྡན་པའི་གང་ཟག་གི །ལག་ཏུ་འོང་ན་འགྲུབ་པར་འགྱུར་ན་གྲུབ་པ་གཞན་རྣམས་ལྟ་ཅི་སྨོས། །དེས་ན་ཞི་བ་ལ་སོགས་ལས་ཀྱང་སེམས་བསྐྱེད་བརྟན་ན་འགྲུབ་སླ་བར། །བསྟན་པས་ཐུན་མོང་དངོས་གྲུབ་སྒྲུབ་པ་ལ་ཡང་འདི་ཉིད་ཡོད་ན་མྱུར། །གང་ཟག་དེ་ཉིད་གང་ན་གནས་སར་འཇིགས་དང་འཇིགས་པར་འགྱུར་བ་དང་། །མུ་གེ་མི་མ་ཡིན་གྱི་གནོད་པ་མ་བྱུང་བ་རྣམས་མི་འབྱུང་ཞིང་། །བྱུང་བ་རྣམས་ཀྱང་མྱུར་དུ་ཞི་བར་འགྱུར་དང་ནམ་ཞིག་ཚེ་འཕོས་པའི། །འོག་ཏུ་ནད་མེད་པ་དང་གནོད་པ་ཉུང་ཞིང་གནོད་པ་བྱུང་ན་ཡང་། །ཡུན་རིང་པོ་དང་དྲག་པོར་མི་འདེབས་ཆོས་སྟོན་པ་སོགས་སེམས་ཅན་གྱི། །དོན་ལ་འཇུག་ན་ལུས་མི་ངལ་ཞིང་བརྗེད་ངེས་པ་དང་སེམས་ཉམས་པར། །མི་འགྱུར་བ་དང་བྱང་ཆུབ་སེམས་དཔའི་རིགས་ལ་གནས་པ་རང་བཞིན་གྱིས། །གནས་ངན་ལེན་ནི་ཉུང་ངུ་ཡིན་ལ་སེམས་བསྐྱེད་ན་ནི་ལུས་སེམས་ཀྱིས། །གནས་ངན་ལེན་ནི་ཤིན་ཏུ་ཆུང་བར་འགྱུར་དང་བཟོད་པ་དང་ལྡན་པས། །ཚུར་ལ་གནོད་པ་བྱས་པ་བཟོད་ཅིང་ཕར་ལ་གནོད་པ་མི་བྱེད་ལ། །གཞན་གྱིས་གཞན་ལ་གནོད་པ་བྱེད་པ་མཐོང་ན་ཤིན་ཏུ་མི་དགའ་དང་། །ཁོང་ཁྲོ་ཕྲག་དོག་གཡོ་སྒྱུ་ལ་སོགས་རེ་འགའ་ཙམ་ལས་མི་སྐྱེ་ཞིང་། །སྐྱེས་ཀྱང་ཤུགས་མི་དྲག་ལ་རིང་དུ་མི་གནས་མྱུར་དུ་འབྲལ་བར་འགྱུར། །ངན་སོང་གསུམ་དུ་སྐྱེ་དཀའ་གལ་ཏེ་སྐྱེས་ཀྱང་མྱུར་དུ་ཐར་བ་དང་། །དེར་ཡང་སྡུག་བསྔལ་ཆུང་དང་དེ་ཡི་རྐྱེན་བྱས་འཁོར་བ་འདི་ཉིད་ལ། །ཤིན་ཏུ་སྐྱོ་དང་སེམས་ཅན་དེ་དག་ལ་ཡང་སྙིང་རྗེ་སྐྱེ་བའོ། །སངས་རྒྱས་ཞིང་ཁམས་ཐམས་ཅད་གང་གིས་རིན་ཆེན་དག་གིས་ཀུན་བཀང་སྟེ། །འཇིག་རྟེན་མགོན་ལ་ཕུལ་ལས་གང་གི་ལག་གཉིས་ཐལ་མོ་སྦྱར་བགྱིས་ཏེ། །བྱང་ཆུབ་སེམས་བསྐྱེད་བྱས་ན་མཆོད་པ་འདི་ནི་ཁྱད་པར་འཕགས་ཞེས་གསུངས། །ཇོ་བོ་ཆེན་པོ་རྡོ་རྗེ་གདན་ལ་བསྐོར་བ་མཛད་ནས་ཅི་བྱས་ན། །མྱུར་དུ་ཡང་དག་རྫོགས་པའི་སངས་རྒྱས་གོ་འཕང་ཐོབ་སྙམ་དགོངས་པ་ན། །སྐུ་གཟུགས་ཆུང་བ་རྣམས་བཞེངས་ཆེ་བ་རྣམས་ལ་མྱུར་དུ་འཚང་རྒྱ་བར། །འདོད་པས་གང་ལ་བསླབ་པར་བྱ་ཞེས་ཡར་ལ་དྲི་བ་མཛད་པའི་ཚེ། །སྐུ་གཟུགས་ཆེ་བས་བྱང་ཆུབ་སེམས་ལ་བསླབ་པར་བྱ་དགོས་གསུངས་པ་དང་། །གན་དྷོ་ལ་ཡི་སྟེང་གི་ནམ་མཁར་བུད་མེད་རྒན་པ་ཞིག་ལ་ཡར། །གཞོན་པ་ཞིག་གིས་དྲིས་པ་ལ་ཡང་ལན་ནི་སྔར་ལྟར་མཛད་པ་སྐད། །དེས་ན་མྱུར་དུ་འཚང་རྒྱ་བ་སོགས་བྱང་ཆུབ་སེམས་ཀྱི་བསོད་ནམས་ནི། །གཟུགས་སུ་འགྲུབ་རྒྱུ་ཡིན་ན་ནམ་མཁའ་ལ་ཡང་ད་དུང་ཤོང་མི་འགྱུར། །རྒྱལ་སྲས་རྣམས་ཀྱིས་བསྐལ་པ་དུ་མར་རྨད་དུ་བྱུང་བའི་མཁྱེན་རབ་ཀྱིས། །ལམ་རྣམས་ཀུན་ལ་དཔྱད་ཚེ་འདི་ཉིད་མྱུར་དུ་འཚང་རྒྱའི་ཐབས་དམ་པར། །གཟིགས་པའི་ཕྱིར་ན་ཐེག་པ་ཆེན་པོའི་མན་ངག་རྣམས་ཀྱི་གནད་བསྡུས་པ། །དངོས་གྲུབ་ཀུན་གྱི་གཏེར་ཆེན་ཐེག་པ་དམན་ལས་འབྱེད་པའི་ཐེག་ཆེན་གྱི། །ཁྱད་ཆོས་རྒྱལ་སྲས་ཐམས་ཅད་སྤྱོད་པ་རླབས་པོ་ཆེ་ལ་སྐུལ་བའི་རྟེན། །བྱང་ཆུབ་སེམས་སུ་ཤེས་པར་བྱས་ནས་བསྒོམས་ལ་སྤྲོ་ཤུགས་ཇེ་འཕེལ་བཏང་། །ཉིན་དུས་ལན་གསུམ་མཚན་དུས་ལན་གསུམ་བྱང་ཆུབ་སེམས་ནི་བསྐྱེད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་རྣམས་ཀྱི་ངོས་ནས་བྱ་སྤྱོད་ཅི་འདྲ་ན་ཡང་རང་ངོས་ནས། །སེམས་ཅན་གཅིག་ཀྱང་བློ་ཡིས་མི་སྤོང་སེམས་བསྐྱེད་གོང་དུ་འཕེལ་ཕྱིར་དུ། །དཀོན་མཆོག་གསུམ་ལ་མཆོད་པ་ལ་སོགས་ཚོགས་གཉིས་གསོག་ལ་འབད་པར་བྱ། །གཞན་ཡང་བླ་མ་མཁན་སློབ་སོགས་ལ་ཐ་ན་ཀུ་རེ་བཞད་གད་ཕྱིར། །རྫུན་གྱིས་དབུ་སྐོར་བ་དང་དགེ་བ་བྱེད་ལ་འགྱོད་པ་སྐྱེད་པ་དང་། །ཐེག་པ་ཆེ་ལ་ཞུགས་པའི་བྱང་ཆུབ་སེམས་དཔའ་རྣམས་ལ་ཞེ་སྡང་གིས། །མི་སྙན་སྨྲ་དང་བསམ་པ་དྲང་པོ་མིན་པའི་གཡོ་སྒྱུ་བྱེད་པ་སྟེ། །ནག་པོའི་ཆོས་བཞི་ལ་སོགས་སེམས་བསྐྱེད་ཉམས་པའི་རྒྱུ་རྣམས་སྤང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་མཆོག་དམན་བར་མ་གང་ལ་ཐ་ན་བཞད་གད་ཕྱིར་དུ་ཡང་། །ཤེས་བཞིན་རྫུན་ཚིག་སྨྲ་བ་སྤོང་དང་རང་གིས་གདུལ་བྱའི་སེམས་ཅན་རྣམས། །ཉི་ཚེའི་ཐེག་པར་མི་འཇུག་རྫོགས་པའི་བྱང་ཆུབ་འཛིན་དུ་འཇུག་པ་དང་། །བྱང་ཆུབ་སེམས་དཔའ་རྣམས་ལ་སྟོན་པའི་འདུ་ཤེས་སྐྱེད་ཅིང་དེ་དག་གི །བསྔགས་པ་ཕྱོགས་བཞིར་བརྗོད་ཅིང་སེམས་ཅན་རབ་འབྲིང་ཐ་གསུམ་སུ་ལ་ཡང་། །གཡོ་སྒྱུ་བྱེད་པ་རྟག་ཏུ་སྤངས་ནས་བསམ་པ་དྲང་པོས་གནས་པ་སྟེ། །དཀར་པོའི་ཆོས་བཞི་ལ་སོགས་སེམས་བསྐྱེད་འཕེལ་བའི་རྒྱུ་ལ་བསླབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེའི་ཕྱིར་རྙེད་བཀུར་གྲགས་པ་སོགས་ལ་མི་བལྟ་བསམ་པ་བཟང་པོའི་སྒོས། །ཆོས་ཀྱིས་ཕོངས་པའི་སེམས་ཅན་རྣམས་ལ་དམ་ཆོས་ཅི་ཤེས་སྟོན་པ་དང་། །དེ་ཡང་རང་ཉིད་ཆོས་འཆད་པ་ལ་བསྐོས་པ་མིན་ཡང་གཞན་རྣམས་ཀྱིས། །ཚིག་དོན་འདྲི་ཚེ་ཚིག་སློབ་དོན་སྟོན་པ་དང་ཕ་རོལ་སྣོད་རུང་དུ། །ཤེས་ཚེ་གླེང་མོའི་ཚུལ་གྱིས་ཕ་རོལ་པོ་ལ་ཐོས་བསམ་སྒོམ་གསུམ་གྱི། །ཤེས་རབ་བསྐྱེད་ན་གཞན་ལ་ཤེས་རབ་ཇི་ཙམ་བསྐྱེད་པ་དེ་ཙམ་གྱི། །སྐྱེ་བ་ཕྱི་མར་རང་ལ་ཤེས་རབ་དེ་སྙེད་སྐྱེ་བར་འགྱུར་བ་དང་། །ཆོས་ཀྱི་སྦྱིན་པ་ཟང་ཟིང་སྦྱིན་པ་ལས་ཀྱང་ཕན་ཡོན་ཆེ་བར་གསུངས། །དེས་ན་བསམ་པ་བཟང་པོས་གཞན་ལ་དམ་ཆོས་ཅི་ཤེས་སྟོན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རྒྱལ་པོ་ཆོམ་རྐུན་ལ་སོགས་མི་ཡི་འཇིགས་པ་རྣམས་དང་སྟག་སེང་དང་། །དུག་སྦྲུལ་བྱ་དང་གཅན་ཟན་ལ་སོགས་མི་མ་ཡིན་པའི་འཇིགས་པ་དང་། །ས་ཆུ་མེ་སོགས་འབྱུང་བའི་འཇིགས་པས་ཉེན་པའི་སེམས་ཅན་བསྐྱབ་པར་བྱ། །དེ་ཡང་ཐ་ན་གྲོག་མ་ལ་སོགས་ཆུ་ཡིས་ཁྱེར་བ་འདོན་པ་དང་། །མེ་དང་ཉི་མ་གཉིས་ཀྱིས་འཚིག་པར་རྩོམ་པ་ཐམས་ཅད་ཐབས་མཁས་ཀྱིས། །འཇིགས་པ་དེ་ལས་བ་སྐྱབས་ན་ཕྱི་མར་འཇིགས་བྲལ་བདེ་བ་འཐོབ་པར་འགྱུར། །དེས་ན་སེམས་ཅན་འཇིགས་པས་ཉེན་པ་མཐོང་ཚེ་སྐྱོབ་ལ་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་ལ་ཕན་འདོགས་མཛའ་བཤེས་རྣམས་དང་གནོད་པ་བྱེད་པའི་དགྲ་བོ་དང་། །ཕན་གནོད་གང་ཡང་མི་བྱེད་ཐ་མལ་བ་དང་ཚུལ་ཁྲིམས་ལ་སོགས་པའི། །ཡོན་ཏན་ཅན་དང་ཚུལ་འཆལ་ལ་སོགས་སྐྱོན་ཅན་རྣམས་དང་རང་ཉིད་ལས། །དམའ་བ་རྣམས་དང་རང་དང་མཉམ་པ་རྣམས་དང་རང་ལས་ལྷག་པ་དང་། །འབྱོར་ཞིང་སྐྱིད་པ་རྣམས་དང་སྡུག་ཅིང་ཕོངས་པའི་སེམས་ཅན་གང་ལ་ཡང་། །ཟང་ཟིང་སྦྱིན་དུས་འདི་ལ་བརྟེན་ནས་བདག་གིས་བླ་ན་མེད་པའི་ཚོགས། །སྦྱིན་པའི་ཕར་ཕྱིན་རྫོགས་པར་བྱའོ་སྙམ་དང་བྱང་ཆུབ་སེམས་དཔའ་ཡིས། །ཡོ་བྱད་ཅི་ཡོད་ཐམས་ཅད་སྔོན་ནས་སེམས་ཅན་རྣམས་ལ་བཏང་ཟིན་པས། །བཅོལ་བ་ལེན་ལྟར་རང་གི་རྫས་ལ་གཞན་གྱི་ཡིན་ནོ་སྙམ་པ་དང་། །སློང་དང་མི་སློང་སྦྱིན་ཡུལ་རྣམས་ལ་འདི་དག་བདག་གིས་སྦྱིན་པ་ཡི། །ཕར་ཕྱིན་རྫོགས་པར་བྱེད་པའི་དགེ་བའི་བཤེས་གཉེན་ཡིན་ནོ་སྙམ་པ་དང་། །གནོད་པ་བྱེད་ལ་བྱམས་པའི་སེམས་དང་སྡུག་བསྔལ་བ་ལ་སྙིང་རྗེ་ཡི། །བསམ་པ་ཡོན་ཏན་ཅན་ལ་དགའ་བའི་བསམ་པ་ཕན་འདོགས་བྱེད་རྣམས་ལ། །བཏང་སྙོམས་བསམ་པ་བཞག་ནས་གང་ལ་གང་འོས་ནོར་རྫས་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྦྱིན་ཡུལ་རྣམས་ལ་སེམས་སྙོམ་བྱ་དགོས་སྦྱིན་པ་བཏང་བའི་འབྲས་བུ་ཡང་། །སློང་བ་བོ་སོགས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ། །གཏོང་དང་ཁྱད་པར་སྡུག་བསྔལ་ཅན་གྱི་སྦྱིན་ཡུལ་རྣམས་ལ་བརྩེ་བར་བྱ། །སྦྱིན་པ་འབྲས་བུ་མེད་དོ་སྙམ་དང་གནོད་འཚེའི་སྦྱིན་པ་ཆོས་སུ་འགྱུར། །སྙམ་དང་དགེ་མཚན་བཀྲ་ཤིས་སྦྱར་ཏེ་སྦྱིན་དང་སྦྱིན་པ་རྫོགས་ཙམ་གྱིས། །འཇིག་རྟེན་འཇིག་རྟེན་ལས་འདས་ཆགས་བྲལ་འགྱུར་རོ་སྙམ་ནས་སྦྱིན་མི་བྱ། །སློང་བ་པོ་ལ་བརྙས་དང་ནོར་རྫས་སྦྱིན་པར་བཏང་ནས་བདག་ཉིད་ནི། །གཏོང་ཕོད་ཅན་ནོ་གཞན་ནི་དེ་ལྟར་མ་ཡིན་སྙམ་པའི་རློམ་སེམས་སྤངས། །སྙན་གྲགས་འོང་དུ་རེ་ནས་སྦྱིན་པར་མི་བྱ་སྟེར་པའི་སྡོན་ནས་རང་། །ཡིད་དགའ་སྦྱིན་ཚེ་དང་བར་བྱེད་ལ་བྱིན་ནས་འགྱོད་པ་མེད་པ་དང་། །བྱང་ཆུབ་སེམས་དཔའི་སྦྱིན་པ་ཤིན་ཏུ་རྒྱ་ཆེ་བ་རྣམས་ཐོས་ན་ཡང་། །ཞུམ་པ་མི་བྱེད་བདག་ལ་ཁྱད་དུ་གསོད་པར་མི་བྱེད་སྤྲོ་བ་སྤེལ། །དགྲ་གཉེན་གང་ལ་ཕྱོགས་རིས་མེད་པར་སྙོམ་པའི་སྙིང་རྗེས་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་མ་གྱུར་སེམས་ཅན་ཐམས་ཅད་བདེ་བས་ཕོངས་དང་སྲེད་པ་ཡི། །མེས་ཚིག་པ་དང་སྡུག་བསྔལ་སེལ་བའི་མཐུ་མེད་པ་དང་རང་བཞིན་གྱིས། །སྡུག་བར་མཐོང་ནས་དེ་ཉིད་སེལ་བའི་བསམ་པས་སྟེར་བ་མ་གཏོགས་པའི། །ཕ་རོལ་པོ་ཡིས་ཕན་འདོགས་རེ་བའི་བསམ་པས་སྦྱིན་པ་གཏོང་མི་བྱ། །ནོར་རྫས་སྙིང་པོ་མེད་པར་ཤེས་ནས་སེམས་ཅན་དོན་དུ་སངས་རྒྱས་ཀྱི། །གོ་འཕང་འཐོབ་ཕྱིར་སྦྱིན་པ་མ་གཏོགས་ཕྱི་མར་ལུས་དང་ལོངས་སྤྱོད་རྣམས། །ཕུན་སུམ་ཚོགས་པ་འཐོབ་ཏུ་རེ་ནས་དེའི་ཕྱིར་སྦྱིན་པ་གཏོང་མི་བྱ། །གནས་སྐབས་འབྲས་བུ་དེ་དག་རྣམས་ལ་རེ་བ་འགོག་པ་མ་ཡིན་གྱི། །སྲིད་པའི་ཕུན་ཚོགས་ཙམ་ལ་མཐར་ཐུག་འཐོབ་བྱར་འཛིན་པ་འགོག་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་སྤྱིན་པ་བཏང་ན་རྒྱལ་པོ་སོགས་ཀྱིས་གཏོང་ཕོད་ཅན་དུ་བདག །ཤེས་ནས་བཀུར་སྟི་བྱུང་ན་སྙམ་པའི་ལོག་པའི་འཚོ་བའི་བསམ་པ་དང་། །དབུལ་བོར་འགྱུར་དུ་དོགས་ནས་མི་སྦྱིན་པ་དང་སློང་བ་པོ་གང་ལ། །བསླུ་བསམ་པ་དང་ཡིད་མི་དགའ་དང་ཁྲོ་དང་སེམས་གཡེང་མེད་པ་དང་། །སློང་བ་པོ་ཡིས་ལོག་སྒྲུབ་སྣ་ཚོགས་ཀྱིས་ཀྱང་སྐྱོ་བ་མེད་པ་དང་། །རང་ཉིད་བསླུ་བ་ལ་སོགས་སློང་བ་པོ་ཡི་སྐྱོན་ནི་མཐོང་ན་ཡང་། །གཞན་ལ་སྒྲོགས་པའི་བསམ་པ་མེད་དང་གཞན་གྱི་ཁ་དྲངས་མི་ཐུབ་པར། །སྦྱིན་པ་སོ་སོའི་འབྲས་བུ་སོ་སོར་འབྱུང་བར་ཡིད་ཆེས་སྒོ་ནས་སྦྱིན། །མྱུར་བོར་མི་སྟེར་འགྱངས་ཏེ་སྟེར་དང་ཉོན་མོངས་བྱས་ནས་སྟེར་བ་དང་། །ཆོས་སམ་འཇིག་རྟེན་ཚུལ་དང་མི་མཐུན་ལས་བྱེད་བཅུག་ནས་སྟེར་བ་དང་། །སྔར་དུས་འདི་ཙམ་སྟེར་ཞེས་དམ་བཅས་པ་ལས་ཕྲི་ནས་ངན་པའམ། ཉུང་ངུ་སྟེར་དང་དྲིན་ནི་བགྲང་གིན་སྟེར་དང་དུས་གཅིག་བྱིན་ཆོག་པ། །ཉུང་ངུ་བྱས་ནས་སྟེར་དང་རྒྱལ་པོར་གྱུར་ནས་གཞན་གྱི་བུ་ཆུང་མ། །ཕྲོགས་ཏེ་སྟེར་དང་ཕ་མ་བྲན་ལ་སོགས་པའི་ཡོ་བྱད་ནན་གྱིས་བླངས། །གཞན་ལ་སྟེར་དང་གཞན་ལ་གནོད་པར་འགྱུར་བའི་ཐབས་ཀྱིས་སྦྱིན་གཏོང་དང་། །རང་གིས་སྦྱིན་པ་མི་གཏོང་བསྡད་ནས་གཞན་ལ་བྱེད་དུ་འཇུག་པ་དང་། །སློང་བ་པོ་ལ་འཕྱ་དང་ཟུར་གྱི་སྨོད་དང་ཚིག་རྩུབ་སྨྲ་བ་དང་། །སངས་རྒྱས་བཅས་པར་འགལ་བས་སྟེར་དང་ལོངས་སྤྱོད་འཕྲལ་དུ་གང་བྱུང་བ། །བཞིན་དུ་མི་གཏོང་ཡུན་རིང་བསགས་ན་སྟེར་ཚུལ་ཐམས་ཅད་འདོར་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །བཞིན་མདངས་རབ་ཏུ་གསལ་ཞིང་འཛུམ་པ་སྙན་ཚིག་སྨྲ་བ་དང་ལྡན་པས། །སྦྱིན་ཡུལ་ཅི་འདྲ་བ་ཞིག་ཡིན་རུང་གུས་དང་བཅས་ཏེ་རིམ་གྲོ་བསྐྱེད་པ་དང་། །རང་གི་ལག་གིས་སྟེར་དང་སློང་བའི་དུས་ལས་མི་འདའ་སྟེར་བ་དང་། །གཞན་ལ་མི་གནོད་པ་དང་དཀའ་སྤྱད་སྡུག་བསྔལ་བསྲན་ནས་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་བོས་བྱིན་གྱིས་རློབས། །རིམ་གྲོ་བགྱིས་ནས་བྱིན་པས་གཉེན་ལ་སོགས་པས་རིམ་གྲོ་བྱེད་པར་འགྱུར། །རང་གི་ལག་གིས་བྱིན་པས་རིམ་གྲོ་ཐོབ་དང་ལོངས་སྤྱོད་རྒྱ་ཆེན་རྙེད། །སློང་བའི་དུས་སུ་བྱིན་པས་རང་གི་དོན་རྣམས་དུས་སུ་འགྲུབ་པར་འགྱུར། །གཞན་ལ་གནོད་མེད་བྱིན་པས་ལོངས་སྤྱོད་མེད་པར་མི་འགྱུར་བརྟན་པར་འགྱུར། །རང་ལ་ཡོ་བྱད་ཡོད་ན་སྦྱིན་པ་གཏོང་བར་མི་ནུས་སེར་སྣ་ཅན། །རྣམས་ཀྱི་ཁྱིམ་དུ་སོང་ནས་མགུ་ཞིང་བག་ཕེབས་བྱས་ཏེ་འདི་སྐད་དུ། །ང་ལ་ཡོ་བྱད་རྒྱ་ཆེན་ཡོད་དེ་ད་ནི་བདག་གིས་སྦྱིན་པ་ཡི། །ཕར་ཕྱིན་རྫོགས་པའི་ཕྱིར་དུ་སློང་བ་པོ་འདོད་ཁྱེད་ནི་སློང་བ་དང་། །ཕྲད་ན་བཟློག་ཏེ་མ་གཏོང་ང་ཡི་ནོར་རྣམས་ལོངས་ལ་དེ་ལ་བྱིན། །ཡང་ན་ང་ཡི་ཐད་དུ་ཁྲིད་དེ་ཤོག་དང་གང་འོས་སྦྱིན་ཞེས་བཤད། །དེས་ཀྱང་རང་གི་ནོར་རྣམས་གོལ་བ་མེད་པའི་དགའ་བས་དེ་བཞིན་བྱེད། །དེ་ལྟར་བྱས་ན་གོམས་པའི་ཤུགས་ཀྱིས་རང་ནོར་ཆུང་ངུ་སྟེར་བར་ནུས། །དེ་ལ་བརྟེན་ནས་འབྲིང་དང་དེ་ལ་བརྟེན་ནས་ཆེན་པོ་གཏོང་བར་འགྱུར། །དེ་བཞིན་རང་གི་མཁན་སློབ་གྲོགས་སོགས་གཏོང་མི་ནུས་པ་ཐམས་ཅད་དང་། །ཡོ་བྱད་མེད་པར་ཡོ་བྱད་བྱིན་ཏེ་དཀོན་མཆོག་གསུམ་ལ་མཆོད་པ་དང་། །དབུལ་བོ་རྣམས་ལ་སྦྱིན་པ་གཏོང་དུ་བཅུག་ནས་རང་གིས་མི་བྱེད་དོ། །འདིས་ནི་རང་གི་བསོད་ནམས་མང་པོ་བསྐྱེད་ལ་གཞན་ནི་ཁ་ཅིག་གི །ཉོན་མོངས་ཐུལ་དང་ཁ་ཅིག་ཆོས་ཀྱི་འདོད་པ་རྫོགས་པས་ཤིན་ཏུ་ལེགས། །རང་ལ་ལོངས་སྤྱོད་མེད་ན་བཟོ་དང་ལས་ཀྱིས་ནོར་བསྒྲུབས་སྟེར་བ་དང་། །ཡང་ན་སྒོ་རུ་སློང་བ་གང་བྱུང་དད་ཅན་འབྱོར་ལྡན་ཁྱིམ་དུ་གཏོང་། །རང་ཡང་དེ་རུ་སོང་ནས་ཅི་ནུས་སྦྱིན་པར་གཏོང་བའི་གྲོགས་བྱེད་དོ། །གཞན་ཡང་སྦྱིན་བྱའི་ནོར་རྫས་རྣམས་ལས་བདམ་སྟེ་བཟང་རིམ་སྟེར་བ་དང་། །སྦྱིན་པར་བྱ་བའི་རྫས་རྣམས་བཤམས་པ་ཡོངས་སུ་རྫོགས་པར་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དངོས་པོ་གང་བཏང་བ་དེས་འཕྲལ་དུ་ངན་འགྲོའི་རྒྱུ་དང་བྲལ་བ་ཡི། །ཚོར་བ་བདེ་བ་བསྐྱེད་ལ་ཕུགས་སུ་ཕན་པ་སྡིག་པ་སྤོང་བ་འམ། །དགེ་ལ་འགོད་དང་ཕྲལ་དུ་མི་བདེ་འགྱུར་ཡང་ཕུགས་སུ་ཕན་འགྱུར་ན། །བྱང་ཆུབ་སེམས་དཔས་གཞན་ལ་གཏང་བར་བྱ་ལ་གང་བཏང་བ་དེས་ཕྲལ། །སྡུག་བསྔལ་བསྐྱེད་ལ་ཕུགས་སུ་གནོད་པར་འགྱུར་དང་ཕྲལ་དུ་བདེ་ན་ཡང་། །ཕུགས་སུ་གནོད་ན་བྱང་ཆུབ་སེམས་དཔས་གཞན་ལ་གཏང་བར་མི་བྱའོ། །བྱང་ཆུབ་སེམས་དཔས་སྔོན་ནས་ལུས་ལ་སོགས་པ་སེམས་ཅན་ཐམས་ཅད་ལ། །བསམ་པ་ཐག་པས་བཏང་ཡོད་མོད་ཀྱང་ལུས་ཀྱི་ཤ་སོགས་སློང་བ་ལ། །བྱིན་པའི་ནད་ཚས་ཡིད་འབྱུང་མི་འགྱུར་སྙིང་རྗེ་ཆེན་པོའི་བསམ་པ་ནི། །མ་རྒྱས་བར་དུ་གཞན་གྱིས་སློང་ཡང་རང་ལུས་གཏང་བར་མི་བྱའོ། །རང་གི་ངོས་ནས་སེར་སྣ་ལ་སོགས་སྦྱིན་པའི་གེགས་བྱེད་དང་བྲལ་ཞིང་། །གཞན་གྱི་ངོས་ནས་ལུས་མ་བཏང་ན་སེམས་ཅན་མང་པོའི་དོན་འགྲུབ་པའི། །དགོས་པ་ཆེ་ཚེ་ཡན་ལག་ལ་སོགས་གཞན་གྱིས་སློང་ཡང་སྦྱིན་མི་བྱ། །སྲོག་གཅོད་ལ་སོགས་གཞན་དང་རང་ལ་གནོད་བའི་ཉེས་སྤྱོད་བྱེད་ཕྱིར་དུ། །སློང་བ་བྱུང་ན་རང་ཉིད་དེ་ལ་ནམ་ཡང་སྦྱིན་པར་མི་བྱའོ། །བདུད་རིས་ལྷ་དང་དེ་ཡིས་བརླམས་པའི་སེམས་ཅན་རྣམས་ཀྱིས་ཐོ་འཚམས་པའི། །བསམ་པས་ཡན་ལག་ལ་སོགས་སློང་ན་མི་སྦྱིན་སྨྱོས་དང་སེམས་འཁྲུགས་པ། །རྣམས་ཀྱིས་སློང་ན་མི་སྟེར་འདི་དག་བསམ་པ་ཐག་པས་སློང་བ་མིན། །དེའི་ཕྱིར་མ་བྱིན་ལྟུང་བ་མེད་བར་མ་ཟད་བྱིན་ན་ལྟུང་བར་འགྱུར། །དེ་དག་མ་གཏོགས་སྐབས་སུ་ལུས་སློང་བ་ལ་སྦྱིན་པར་བྱ་བ་སྟེ། །དེ་ཡང་ཡན་ལག་ལ་སོགས་གསིལ་ནས་གཞན་ལ་གཏན་ནས་སྦྱིན་པ་དང་། །གཞན་གྱི་ཆོས་ལྡན་དགོས་པ་སྒྲུབ་ཕྱིར་བྲན་དུ་འགྲོ་བ་ལ་སོགས་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་བོས་བྱིན་གྱིས་རློབས། །རབ་བྱུང་བསྙེན་རྫོགས་བསྙེན་གནས་ཅན་ལ་ཕྱི་དྲོའི་ཁ་ཟས་སྟེར་མི་བྱ། །སྡོམ་བརྩོན་ཅན་ལ་ཟས་སྐོམ་ལྷག་མར་གྱུར་པ་སྟེར་དང་གཤང་གཅི་དང་། །མཆིལ་མ་སྣབས་དང་སྐྱུག་པ་རྣག་ཁྲག་གིས་སྦགས་བཟའ་བཏུང་སྟེར་མི་བྱ། །སྒོག་པ་བཙོང་དང་ཤ་མི་ཟ་ཞིང་ཆང་མི་འཐུང་བའི་སྡོམ་ལྡན་ལ། །སྒོག་བཙོང་ཤ་ཆང་མི་སྟེར་དེ་ཡིས་སྦགས་པའི་བཟའ་བཏུང་སྟེར་མི་བྱ། །གཞན་ལ་སོང་ཞེས་བཤད་ཚེ་བུ་དང་བྲན་སོགས་འགྲོ་བར་འཐད་ན་ཡང་། །གནོད་སྦྱིན་སྲིན་པོ་མི་མཛའ་བ་དང་དྲག་ཤུལ་ཅན་གྱིས་གནོད་པའམ། །བྱས་པ་མི་གཟོ་རྣམས་ཀྱིས་སློང་ལ་བུ་དང་བྲན་སོགས་སྟེར་མི་བྱ། །བཟའ་བཏུང་མི་འཕྲོད་པ་དང་འཕྲོད་ཀྱང་ཚོད་མི་ཟིན་པའི་སློང་བ་པོ། །ནད་ཅན་རྣམས་ལ་མི་སྟེར་ཧ་ཅང་སྲེད་པ་ཆེ་ཞིང་འགྲངས་པ་ཡི། །ཁ་ཟས་སློང་ལ་མི་འཕྲོད་པ་དང་ཧ་ཅང་མང་པོ་སྟེར་མི་བྱ། །མུ་སྟེགས་གླན་ཀ་འཚོལ་དང་གླེགས་བམ་དོན་ཤེས་འདོད་པ་མ་ཡིན་པར། །ནོར་གྱི་འདུ་ཤེས་ཅན་གྱིས་སློང་ལ་གླེགས་བམ་སྟེར་བར་མི་བྱའོ། །རང་གི་གླེགས་བམ་དགོས་པ་བསྒྲུབས་ཟིན་པ་ཡང་མིན་ལ་གླེགས་བམ་ལ། །སེར་སྣའི་དྲི་མ་མེད་ཚེ་ཤེས་འདོད་སློང་ཡང་གླེགས་བམ་སྟེར་མི་བྱ། །གླེགས་བམ་ཁྱོད་ལ་མི་སྟེར་མི་སྨྲ་ཐབས་མཁས་བྱས་ནས་གཏོང་བར་བྱ། །ཐབས་མཁས་བྱང་ཆུབ་སེམས་དཔའི་ཡོ་བྱད་ཅི་ཡོད་ཐམས་ཅད་དང་པོ་ནས། །ཕྱོགས་བཅུའི་སངས་རྒྱས་བྱང་སེམས་རྣམས་ལ་བསམ་པ་ཐག་པས་བསྔོས་ཟིན་པས། །ཡོ་བྱད་ཐམས་ཅད་སངས་རྒྱས་བྱང་སེམས་རྣམས་ཀྱིས་བཅོལ་བ་འདྲ་བར་འཆང་། །སློང་བ་པོ་ནི་འོང་ཚེ་ཡོ་བྱད་སྦྱིན་པར་འོས་པ་ཞིག་ཡིན་ན། །སངས་རྒྱས་བྱང་སེམས་རྣམས་ཀྱིས་སེམས་ཅན་རྣམས་ལ་མ་བཏང་ཡོ་བྱད་ནི། །གང་ཡང་མེད་དོ་སྙམ་དུ་སྟེར་ལ་འོས་པ་མ་ཡིན་ཞིག་ཡིན་ན། །སངས་རྒྱས་བྱང་སེམས་རྣམས་ལ་བསྔོས་ཟིན་པ་ལ་བརྟེན་ནས་འདི་སྐད་སྨྲ། །བཞིན་བཟང་འདི་ནི་གཞན་གྱི་ཡིན་ཏེ་ཁྱེད་ལ་ང་ཡིས་སྦྱིན་དུ་མེད། །ཞེས་པས་འཇམ་པའི་ཚིག་གིས་གོ་བར་བྱེད་ལ་ཡང་ན་གླེགས་བམ་དེའི། །རིན་དུ་ཉིས་འགྱུར་སུམ་འགྱུར་རྫས་སྦྱིན་པ་ན་སློང་བ་དེ་ཉིད་ཀྱིས། །བྱང་སེམས་འདི་ནི་སྲེད་པ་ཆེ་ནས་མི་སྦྱིན་པ་ནི་མ་ཡིན་གྱི། །གླེགས་བམ་འདི་ནི་སྦྱིན་པའི་དབང་མེད་པ་ཞིག་ཡིན་ངེས་སྙམ་དུ་འགྲོ །དེ་ལྟར་ཐབས་མཁས་བྱེད་པ་དེ་ནི་ཤེས་རབ་ཅན་གྱི་སྦྱིན་པའོ། །རང་གི་ཕ་དང་མ་དང་སྲོག་ཆགས་བཅས་པའི་བཟའ་བ་བཏུང་བ་དང་། །གཞན་ལ་གཏོང་བ་ཡིན་ཞེས་མ་བཤད་པ་དང་བཤད་ཀྱང་འགྲོ་བ་ལ། །མི་འཐད་བུ་དང་ཆུང་མ་བྲན་སོགས་མི་འཐད་བཞིན་དུ་སྦྱིན་མི་བྱ། །བུ་དང་ཆུང་མ་སྐྱིད་ལོབ་པ་རྣམས་གཞན་གྱི་བྲན་དུ་སྟེར་མི་བྱ། །ཆོས་གོས་གསུམ་དང་དེ་ལས་གཞན་པའི་ཡོ་བྱད་ལྷག་པ་སངས་རྒྱས་ཀྱིས། །རྗེས་སུ་གནང་བ་རྣམས་ལ་སེར་སྣའི་བསམ་པ་མེད་ཅིང་ཉེར་མཁོ་བ། །ཡིན་ན་གཞན་གྱིས་སློང་ལ་མ་བྱིན་ན་ཡང་ཉེས་པ་མེད་པར་གསུངས། །རང་ངམ་གཞན་ལ་གནོད་པའི་ཕྱིར་དུ་དུག་མཚོན་མེ་ཆང་སྟེར་བ་དང་། །ཕྱི་མར་ངན་འགྲོའི་གནས་སུ་འགྲོ་བའི་རྒྱུ་གསོག་དགག་བྱ་དང་ལྡན་པའི། །དགའ་ཞིང་རྩེད་མོ་རྩེ་བའི་དངོས་པོ་སློང་ལ་དེ་དག་སྦྱིན་པ་དང་། །རྒྱ་དང་ས་མདའ་ལ་སོགས་སེམས་ཅན་རྣམས་ལ་གནོད་བ་སློབ་པ་དང་། །སློང་ལའང་དེ་དག་སློབ་དང་སྦྱིན་དང་སྐམ་མམ་གཤེར་ལ་གནས་པ་ཡི། །སྲོག་ཆགས་རྣམས་ལ་གནོད་པ་སྐྱེལ་བའི་ཕྱིར་དུ་ས་ཕྱོགས་ཆུ་སློང་ལ། །དེ་དག་སྦྱིན་དང་ཡུལ་མི་དེ་འམ་གཞན་ལ་གནོད་པ་སྐྱེལ་ཕྱིར་དུ། །རྒྱལ་སྲིད་སློང་ལ་དེ་དག་སྦྱིན་དང་མི་མཛའ་རྣམས་ཀྱིས་སློང་བ་ལ། །དེ་ཡི་དགྲ་སྟེར་ལྟ་བུའི་རང་དང་གཞན་ལ་གནོད་པ་སྦྱིན་མི་བྱ། །སྟོན་པས་མ་བཀག་དུས་དང་སློང་ལ་མི་འོས་སྦྱིན་པ་མ་ཡིན་ཞིང་། །དེ་དང་འཚམ་པ་ཡིན་ན་དངོས་པོ་གང་ཡང་དགའ་བས་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གླེགས་བམ་ཉིད་ལ་སེར་སྣ་ལྡན་ན་མུ་སྟེགས་གླན་ཀ་འཚོལ་བ་དང་། །ནོར་རྫས་ཕྱིར་དུ་གླེགས་བམ་བཙོང་བ་ལྟ་བུ་མ་ཡིན་གླེགས་བམ་དོན། །ཤེས་པར་འདོད་པའི་སློང་བ་པོ་ལ་སྦྱིན་དགོས་དེ་ཡང་དཔེ་གཉིས་པ། །ཡོད་ན་དེ་ཉིད་སྟེར་དགོས་མེད་ན་དཔེ་དེ་འབྲི་བའི་རིན་སྟེར་དགོས། །དེ་ཡང་མེད་ན་བདག་གིས་གླེགས་བམ་འདི་ཉིད་བྱིན་པའི་ཚེ་འདི་ལ། །ལྐུགས་བར་གྱུར་ཀྱང་སླ་ཡི་སེར་སྣ་དང་དུ་བླང་པར་མི་བྱའོ། །སྙམ་དུ་བསམས་ནས་སེར་སྣ་ཅན་གྱི་གླེགས་བམ་ངེས་པར་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དངོས་པོ་སྔར་བཤད་པ་ལས་མ་གཏོགས་པ་དང་རྒྱལ་པོ་བྱེད་པའི་ཚེ། །གཞན་གྱི་བུ་དང་ཆུང་མ་ལ་སོགས་ཁ་ཕྲལ་སྦྱིན་དུ་མི་རུང་ཡང་། །གྲོང་ལ་སོགས་དང་བཅས་ཏེ་སློང་བ་པོ་ལ་སྦྱིན་པར་གཏང་བར་བྱ། །དེ་བཞིན་ངན་འགྲོའི་རྒྱུ་རུ་མི་འགྱུར་བ་ཡི་དགའ་རྩེད་དངོས་པོ་དང་། །གཞན་ལ་མི་གནོད་རྒྱ་ལ་སོགས་དང་སྲོག་ཆགས་དག་ལ་མི་གནོད་ན། །སྲོག་ཆགས་གནས་པའི་སྐམ་དང་གཤེར་གྱི་ས་དང་སྲོག་ཆགས་མེད་པ་ཡི། །བཟའ་བཏུང་སློང་ལ་སྦྱིན་དགོས་པ་དང་རང་ངམ་གཞན་ལ་ཕན་ཕྱིར་དུ། །སློང་ན་དུག་དང་མཚོན་ཆ་མེ་དང་ཆང་ལ་སོགས་པའང་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཟང་ཟིང་སྦྱིན་པ་གཏོང་པའི་དུས་སུ་སློང་བ་བཀྲེན་དང་འབྱོར་ལྡན་གཉིས། །བྱུང་ན་ཅི་ལྟར་བྱ་དགོས་སྙམ་ན་གཉིས་ཀའི་འདོད་པ་རྫོགས་ནུས་ན། །གཉིས་ཀའི་འདོད་པ་བསྐང་བར་བྱ་ལ་མི་ནུས་འདུག་ན་བཀྲེན་པ་པོའི། །འདོད་པ་རྫོགས་པར་བྱའོ་སྙམ་པ་སྔོན་དུ་བཏང་ནས་འདི་སྐད་ཟེར། །བཞིན་བཟང་ང་ཡི་ཡོ་བྱད་འདི་ཉིད་བཀྲེན་པ་འདི་ལ་དང་པོ་ནས། །བསྔོས་ཟིན་ཚར་བ་ཡིན་པས་ཁྱོད་ལ་མ་བྱིན་སྙམ་དུ་མ་སེམས་ཤིག །ཅེས་པས་འཇམ་པོའི་ཚིག་གིས་གོ་བར་བྱས་ནས་བཀྲེན་པོའི་འདོད་པ་བསྐང་། །སློང་བ་པོ་ཡིས་བསླངས་པའི་དུས་སུ་སེར་སྣས་ནོན་ན་རང་ཉིད་ཀྱི། །ལུས་སྲོག་ལོངས་སྤྱོད་ཐམས་ཅད་ཆུ་ཡི་ལྦུ་བ་ལྟ་བུ་མི་རྟག་པས། །དངོས་པོ་འདི་དང་བདག་གཉིས་གདོན་མི་ཟ་བར་ངེས་པར་སོ་སོར་འབྲལ། །འདིས་ཀྱང་བདག་འདོར་བདག་གིས་འདི་འདོར་ནམ་ཡང་འདོར་བ་མཉམ་པ་ལ། །ད་ལྟའི་དུས་འདིར་སྦྱིན་པ་བཏང་ན་རང་ལ་སྐྱེ་བ་ཕྱི་མ་རུ། །ཇི་ལྟར་བཏང་བ་ཆུང་ཡང་བརྒྱ་འགྱུར་འཐོབ་པས་ཕོངས་ཤིང་དབུལ་མི་འགྱུར། །འཆི་དུས་ནོར་ལ་ཆགས་པར་མི་འགྱུར་འགྱོད་པ་མེད་ལ་རབ་ཏུ་དགའ། །སྙམ་དུ་བསམས་ལ་ལོངས་སྤྱོད་གང་ལའང་ཆགས་པ་མེད་པར་གཏང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་སྦྱིན་བྱའི་རྫས་ཡོད་བཞིན་དུ་སློང་ལ་སྦྱིན་མི་འདོད་པའི་དུས། །ཉེས་པ་འདི་ནི་བདག་སྔོན་སྦྱིན་པ་གོམས་པར་མ་བྱས་ལན་པར་འདུག །ད་ཡང་སྦྱིན་པ་མ་བཏང་ཕྱིན་ཆད་སྐྱེ་བ་ཕྱི་མར་སྦྱིན་གཏོང་ལ། །མི་དགའ་འགྱུར་རོ་སྙམ་དུ་མྱུར་དུ་རིག་པར་བྱས་ནས་ཡོ་བྱད་ཅི། །ཡོད་པ་ཐམས་ཅད་སྦྱིན་པར་བྱེད་ཀྱི་མ་གོམས་ཉེས་པའི་དབང་མི་གཏོང་། །ལོངས་སྤྱོད་ཧ་ཅང་ཆུང་བར་བརྟེན་ནས་གཏོང་བའི་སེམས་མི་སྐྱེ་བའི་དུས། །བདག་སྔོན་འཁོར་བར་འཁོར་ཚེ་ཕ་རོལ་གཞན་ལ་ཕན་འདོགས་མ་བྱས་པར། །སྔོན་གྱི་ལས་སམ་གཞན་གྱི་དབང་དུ་གྱུར་པས་བཀྲེས་སྐོམ་ལ་སོགས་པའི། །སྡུག་བསྔལ་བཟོད་དཀའ་མང་པོ་མྱོང་ན་ད་ལྟ་གཞན་ལ་ཕན་བཏགས་པར། །བརྟེན་ནས་བྱུང་བའི་ཚེ་འདིའི་སྡུག་བསྔལ་དེ་ཡི་དབང་གིས་བདག་འཆི་ཡང་། །ཕྱི་མར་བསོད་ནམས་དཔག་མེད་འཐོབ་པས་ཤི་ནའང་རྙེད་པ་ལེགས་པོ་རྙེད། །ལོངས་སྤྱོད་དེ་དག་མེད་ཀྱང་སྔོ་སོགས་ཅི་ཡང་རུང་བ་ཙམ་གྱིས་འཚོ། །སྙམ་དུ་བསམས་ནས་ཕོངས་པའི་སྡུག་བསྔལ་དང་དུ་བླངས་ཏེ་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྦྱིན་བྱའི་རྫས་རྣམས་ཤིན་ཏུ་ཡིད་དུ་འོང་ཞིང་མཆོག་ཏུ་གྱུར་པ་ལ། །ཆགས་ནས་སློང་ལ་གཏོང་མི་འདོད་དུས་ཆགས་པའི་ཉེས་པ་དེ་མྱུར་བར། །རིག་པར་བྱས་ནས་བདག་གིས་སྡུག་བསྔལ་བ་ལ་བདེའོ་སྙམ་པ་ཡི། །འདུ་ཤེས་ཕྱིན་ཅི་ལོག་ཏུ་འཛིན་པ་འདི་ཡིས་ཕྱི་མར་སྡུག་བསྔལ་བ། །བསྐྱེད་པ་ཡིན་ནོ་སྙམ་དུ་བསམས་ནས་དངོས་པོ་དེ་ཉིད་སྦྱིན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མཇུག་ཏུ་སྦྱིན་པ་ཆེ་ཆུང་གང་བཏང་སྦྱིན་པ་བཏང་བའི་འབྲས་བུ་རྣམས། །སློང་བ་པོ་སོགས་ནམ་མཁའི་མཐའ་མཉམ་སེམས་ཅན་རྣམས་ལ་གནས་སྐབས་དང་། །མཐར་ཐུག་ཕན་བདེ་རྒྱ་ཆེན་འབྱུང་ཕྱིར་བསམ་པ་ཐག་པས་བསྔོ་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་སེམས་ཅན་རེ་རེ་ལ་བརྟེན་བསོད་ནམས་དེ་སྙེད་ཐོབ་པའི་ཚོགས། །བདེ་བླག་རྫོགས་ནས་མཐར་ཐུག་བླ་མེད་སངས་རྒྱས་གོ་འཕང་འཐོབ་པར་འགྱུར། །གནས་སྐབས་བདེ་སྐྱིད་སྙན་གསུམ་འབྱུང་སོགས་སྦྱིན་པ་བཏང་བའི་བསོད་ནམས་དེ། །གལ་ཏེ་གཟུགས་སུ་གྲུབ་རྒྱུ་ཡིན་ན་གངྒཱའི་བྱེ་མ་སྙེད་ཀྱིས་ནི། །འཇིག་རྟེན་ཁམས་སུ་ཤོང་མི་འགྱུར་ཞེས་སངས་རྒྱས་བཅོམ་ལྡན་འདས་ཀྱིས་གསུངས། །དེས་ན་ལུས་དང་ལོངས་སྤྱོད་དགེ་ཚོགས་ཐམས་ཅད་འགྲོ་ལ་གཏང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེའི་ཕྱིར་རང་གི་ལུས་དང་ལོངས་སྤྱོད་དགེ་ཚོགས་འོད་ཟེར་རྣམ་པར་འཕྲོས། །སེམས་ཅན་རྣམས་ལ་ཕོག་པས་སྡུག་བསྔལ་བ་རྣམས་སྡུག་བསྔལ་ལས་གྲོལ་གྱུར། །དེ་ནས་ཟས་གོས་འདོད་ལ་ཟས་གོས་སྐོམ་འདོད་པ་ལ་བཏུང་བ་དང་། །གནས་མལ་བཞོན་པ་གྲུ་དང་ཟམ་པ་གསེར་དངུལ་ཡིད་བཞིན་ནོར་བུ་སོགས། །འདོད་པ་རྣམས་ལ་ཇི་ལྟར་འདོད་པ་དེ་ལྟར་ཡིད་ཀྱིས་རབ་སྤྲུལ་ནས། །ཕངས་མེད་བཏང་བས་སེམས་ཅན་རེ་རེས་འཛད་མེད་ལོངས་སྤྱོད་ཐོབ་པར་གྱུར། །དེ་ནས་དམ་ཆོས་བསྟན་པར་མོས་ནས་ཆོས་དབྱངས་སྙན་མོས་བརྗོད་པའི་ཚེ། །དབྱངས་དེ་ཆོས་ཀྱི་སྒྲ་དབྱངས་ཡན་ལག་དྲུག་ཅུར་གྱུར་པས་ནམ་མཁའ་ཡིས། །ཁྱབ་ཚད་ཕྱོགས་བཅུའི་འཇིག་རྟེན་ཁམས་ལ་ཆོས་ཀྱི་སྒྲ་དེ་ཡོངས་ལ་གྲགས། །སེམས་ཅན་སོ་སོའི་སྐད་དུ་གོ་ནས་ཀུན་གྱི་མི་ཤེས་མུན་པ་སངས། །ཚིག་དོན་རྟོགས་ཤིང་མི་བརྗེད་གཟུངས་དང་ཆོས་སྟོན་སྤོབས་པ་ཐོབ་པ་སོགས། །མར་གྱུར་ནམ་མཁའི་མཐའ་མཉམ་འགྲོ་ལ་ཕན་པ་རྒྱ་ཆེན་འབྱུང་བར་གྱུར། །ཚེགས་ནི་ཆུང་དུས་བསོད་ནམས་རྒྱ་ཆེན་དཔག་ཏུ་མེད་པ་འཕེལ་བས་ན། །དབེན་པའི་གནས་སུ་བསམ་པ་ཙམ་གྱིས་སྦྱིན་པ་ལ་ཡང་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་མི་དགེ་བཅུ་སོགས་རང་གིས་ཇི་ལྟར་ཁས་བླངས་སྡོམ་པ་རྣམས། །མིག་འབྲས་བཞིན་དུ་བསྲུང་ཞིང་ཉེས་པས་མ་གོས་པ་ལ་འབད་པར་བྱ། །ཕྱིན་དྲུག་ལ་སོགས་དགེ་བ་རྣམ་དག་རང་གི་རྒྱུད་ལ་མ་སྐྱེས་པ། །གསར་དུ་བསྐྱེད་ཅིང་སྐྱེས་པ་རྣམས་ཀྱང་ཉམས་པ་མེད་པར་གོང་འཕེལ་བྱ། །རང་གིས་ཚུལ་ཁྲིམས་བསྲུང་བའི་སྒོ་ནས་སེམས་ཅན་ཐམས་ཅད་ཚུལ་ཁྲིམས་སོགས། །དགེ་བ་རྣམ་པར་དག་པར་སྦྱར་ནས་སྨིན་གྲོལ་ལམ་ལ་དགོད་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་བསྐལ་བ་བྱེ་བ་གངྒཱའི་བྱེ་སྙེད་ཟས་དང་སྐོམ་རྣམས་དང་། །གདུགས་དང་བ་དན་མར་མེའི་འཕྲེང་བས་སངས་རྒྱས་བྱེ་བ་ཁྲག་ཁྲིག་ལ། །རིམ་གྲོ་བྱས་ལས་གང་གིས་སངས་རྒྱས་བསྟན་པ་འཇིག་ལ་ཉེ་དུས་འདིར། །ཚུལ་ཁྲིམས་ཉིན་མཚན་གཅིག་ཙམ་བསྲུང་ས་ཀྱང་བསོད་ནམས་དེ་བས་ཆེ་བར་གསུངས། །ཚུལ་ཁྲིམས་མེད་པས་འབྲི་མར་རྒྱ་མཚོ་ཙམ་ལ་སྡོང་བུ་རི་རབ་ཙམ། །བཙུགས་ནས་མར་མེ་ཕུལ་ལས་ཚུལ་ཁྲིམས་ལྡན་པས་འབྲི་མར་ཐིགས་པ་ལ། །སྡོང་བུ་ཁབ་རྩེ་ཙམ་ཞིག་བཙུགས་ནས་མར་མེ་ཕུལ་བ་ཕན་ཡོན་ཆེ། །བྱང་ཤར་མཚམས་ཀྱི་སངས་རྒྱས་དབང་ཕྱུག་རྒྱལ་པོའི་ཞིང་དུ་བསྐལ་པའི་བར། །ཚུལ་ཁྲིམས་སྲུང་ལས་མི་མཇེད་འཇིག་རྟེན་ཁམས་འདིར་ཚུལ་ཁྲིམས་སྣ་རེ་ཙམ། །སྲུང་བ་ཕན་ཡོན་ཆེ་ཞིང་སྟོན་པའི་བསྟན་པར་སྐྱོན་མ་ཞུགས་དུས་སུ། །ཚུལ་ཁྲིམས་ཡུན་རིང་སྲུང་ལས་སྟོན་པའི་བསྟན་བ་འཇིག་ལ་ཉེ་དུས་འདིར། །སྔ་དྲོ་ཕྱི་དྲོ་ཙམ་ཞིག་ཚུལ་ཁྲིམས་སྲུང་བ་ཕན་ཡོན་ཆེ་བར་གསུངས། །གཞན་ཡང་འབད་རྩོལ་མ་བྱས་ན་ཡང་ཉེར་མཁོའི་ཡོ་བྱད་འདུ་བ་དང་། །དྲག་པོའི་ལས་ཀྱིས་བསྡིགས་པ་མེད་ཀྱང་སྐྱེ་བོ་ཐམས་ཅད་འདུད་པ་དང་། །ཕན་མ་བཏགས་དང་ངོ་མི་ཤེས་པ་རྣམས་ཀྱང་ངང་གིས་བྱམས་པ་དང་། །རྐང་པའི་རྗེས་ཀྱི་རྡུལ་ཡང་ལྷ་མི་ཀུན་གྱིས་སྤྱི་བོར་ལེན་པ་དང་། །མཆོད་པའི་ཞིང་དུ་འཁྱེར་སོགས་ཚུལ་ཁྲིམས་སྲུང་བའི་ཕན་ཡོན་བརྗོད་མི་ལང་། །དེས་ན་ངོ་ལྐོག་གང་དུ་སྲོག་གི་ཕྱིར་ཡང་མི་དགེ་བཅུ་སྤོང་སོགས། །ཚུལ་ཁྲིམས་ནམ་ཡང་མི་གཏོང་མིག་གི་འབྲས་བུ་བཞིན་དུ་བསྲུང་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་སེམས་ཅན་ཐམས་ཅད་དགྲ་རུ་ལངས་ཀྱང་ཁྲོ་སེམས་སྐད་ཅིག་ཀྱང་། །མི་བསྐྱེད་སྐྱེས་པ་རྣམས་ཀྱང་སྤངས་ནས་གནོད་པའི་ལན་དུ་ཕན་པ་སྒྲུབ། །མཁའ་མཉམ་སེམས་ཅན་ཀུན་གྱིས་བདག་གི་ཨ་མ་མ་བྱས་གཅིག་ཀྱང་མེད། །བྱས་དུས་ཚེ་འདིའི་མ་ཡིས་བསྐྱངས་བཞིན་དྲིན་གྱིས་བསྐྱངས་པ་ཤ་སྟག་ཡིན། །དྲིན་གྱིས་བསྐྱངས་པའི་མ་རྣམས་ཉོན་མོངས་དབང་དུ་སོང་བས་ད་ལྟའི་མ། །ལ་ལ་གཞན་ལ་སེམས་མི་དགའ་བའི་ཉོན་མོངས་སྐྱེས་ཚེ་ལྕེབས་པ་དང་། །རང་ལ་མཚོན་གྱིས་འདེབས་དང་གཡང་ལ་མཆོང་དང་ཟས་གཅོད་ལ་སོགས་པས། །རང་ལ་གནོད་པ་བྱེད་ན་འགྲོ་བ་གཞན་ལ་བྱེད་པ་སྨོས་ཅི་དགོས། །དེས་ན་རང་ལ་གནོད་པ་བྱས་ཀྱང་ལན་དུ་ཁྲོ་བར་མི་རིགས་ཏེ། །དཔེར་ན་མ་ཞིག་གདོན་གྱིས་སྨྱོས་ནས་བུ་ལ་རྡེག་པ་སོགས་བྱེད་ཀྱང་། །མ་དེ་སྨྱོས་པ་ཤེས་བཞིན་བུ་དེས་ལན་དུ་ཁྲོ་བར་ག་ལ་རིགས། །མི་ཁྲོ་ཙམ་དུ་མ་ཟད་སྨྱོ་བའི་གདོན་དང་འབྲལ་ཐབས་བྱེད་པ་བཞིན། །མར་གྱུར་སེམས་ཅན་ཉོན་མོངས་གདོན་གྱིས་སྨྱོས་ནས་རང་ལ་གནོད་བསྐྱལ་ཀྱང་། །ཉོན་མོངས་གདོན་གྱིས་སྨྱོས་པ་ཤེས་བཞིན་བདག་ནི་ལན་དུ་ཁྲོ་མི་རིགས། །མི་ཁྲོ་ཙམ་དུ་མ་ཟད་ཉོན་མོངས་གདོན་དང་འབྲལ་ཐབས་བྱ་དགོས་ཏེ། །དེ་ཡི་ཚུལ་ནི་རང་ལ་མི་འམ་མི་མིན་གནོད་པ་བྱེད་པའི་ཚེ། །གནོད་བྱེད་འདི་ཡིས་ཐོག་མ་མེད་ནས་བདག་གི་ཨ་མ་གྲངས་མེད་བྱས། །བྱས་དུས་རང་གི་སྡིག་སྡུག་གཏམ་ངན་ལུས་སྲོག་གང་ལ་མ་འཛེམས་པར། །བདག་ལ་ཐུབ་ཚད་ཕན་པ་མང་པོ་བྱས་པ་ཡིན་པས་དྲིན་རེ་ཆེ། །བདག་ལ་བརྟེན་ནས་འདི་ཡིས་སྔོན་ཆད་སྡུག་བསྔལ་མང་པོ་མྱངས་པར་ངེས། །བདག་གིས་འདི་ཡི་དྲིན་གྱིས་བསྐྱངས་པའི་ལན་དུ་གནོད་པ་ཕྲ་མོ་ཞིག །ཅིའི་ཕྱིར་མི་བཟོད་བཟོད་དགོས་སྙམ་དུ་ཁྲོ་མེད་བཟོད་པའི་གོ་ཆ་གྱོན། །ད་ལྟ་ཁོ་རང་ཉོན་མོངས་གདོན་གྱིས་ཡིད་དཀྲུགས་དབང་མེད་སྨྱོས་པ་དང་། །བདག་གི་སྔོན་ལས་ངན་པས་བསྐུལ་ནས་འདི་ཡིས་བདག་ལ་གནོད་བསྐྱལ་ན། །དེ་ཡི་འབྲས་བུ་ཕྱི་མར་ངན་འགྲོའི་སྡུག་བསྔལ་འདི་ཡིས་མྱང་བར་ངེས། །བདག་ལ་བརྟེན་ནས་འདི་ཡིས་སྔོན་ཡང་སྡུག་བསྔལ་སྣ་ཚོགས་ཡུན་རིང་མྱངས། །ད་ཡང་བདག་ལ་བརྟེན་ནས་ཕྱི་མར་སྡུག་བསྔལ་མྱང་ངེས་སྙིང་རེ་རྗེ། །དོན་ལ་འདི་ཉིད་བདག་ལ་གནོད་པ་བྱེད་མཁན་མ་ཡིན་བདག་འདི་ལ། །གནོད་བྱེད་ཉིད་དུ་སོང་འདུག་ཨ་ཁ་ཤིན་ཏུ་སྙིང་རྗེ་ཅི་ཞིག་བྱ། །སྙམ་དུ་སྙིང་རྗེ་ཤུགས་དྲག་བསྐྱེད་ནས་དངོས་སུ་ཕན་པ་ཅི་ཐོགས་བྱ། །དངོས་སུ་ཕན་འདོགས་མ་ནུས་དུས་སུ་གཏོང་ལེན་གཉིས་ཀ་ཡང་ཡང་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་རང་ལ་དབྱུག་པ་སོགས་ཀྱིས་རྡུང་ཚེ་དངོས་སུ་གནོད་བྱེད་ལ། །ཁྲོ་ན་དབྱུག་པར་ཁྲོ་དགོས་བརྒྱུད་པ་འདེད་ན་དབྱུག་པ་ཕ་རོལ་གྱི། །མི་དེས་རྦད་བཞིན་ཕ་རོལ་མི་དེ་ཉོན་མོངས་གདོན་གྱིས་རྦད་པས་ན། །ཁྲོ་ན་ཕ་རོལ་མི་དེའི་རྒྱུད་ཀྱི་ཉོན་མོངས་པ་ལ་ཁྲོ་དགོས་བསམ། །ཡང་ན་རང་གི་སྔོན་ལས་ངན་པས་ཕ་རོལ་མི་དེ་དབང་མེད་དུ། །བསྐུལ་བ་ཡིན་པས་ཁྲོ་ན་རང་ལ་ཁྲོ་དགོས་སྙམ་དུ་བསམ་པར་བྱ། །ད་ལྟ་སྡུག་བསྔལ་ཕྲ་མོ་ཙམ་ཞིག་མི་བཟོད་ལན་དུ་ཁྲོས་པ་ན། །ཁོང་ཁྲོའི་འབྲས་བུ་དམྱལ་བར་སྐྱེས་ན་བཟོད་དམ་སྙམ་དུ་བསམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་བསྟོད་སྨད་བྱས་ལ་དགའ་སྡུག་སྐྱེས་དུས་བསྟོད་དང་སྙན་གྲགས་ཀྱིས། །ཕྱི་མར་མི་ཕན་མ་ཟད་མི་ཚེ་འདིར་ཡང་ཚེ་རིང་ནད་མེད་དང་། །བདེ་དང་བསོད་ནམས་མི་འཕེལ་སྟེང་དུ་དོན་མེད་གཡེང་བར་འཇུག་པ་དང་། །གཞན་གྱིས་ཕྲག་དོག་སྐྱེད་པར་བྱེད་པའི་འཕུང་འདྲེ་དེ་ཡི་ཅི་ཞིག་བྱ། །གཞན་གྱིས་སྨད་པ་ལ་སོགས་བྱས་ན་སྙན་གྲགས་ཉམས་པའི་རྒྱུར་སོང་ནས། །རྣམ་གཡེང་མེད་པར་གནས་སྐབས་མཐར་ཐུག་བདེ་བ་མང་པོ་སྒྲུབ་ཆོག་པ། །འདི་ནི་བླ་མ་དཀོན་མཆོག་བྱིན་རླབས་ཡིན་སྙམ་དགའ་བ་བསྒོམ་པར་བྱ། །རྡོ་མཚོན་དབྱུག་པ་སོགས་ཀྱིས་ཕོག་ན་ལུས་ལ་ཅུང་ཟད་གནོད་མོད་ཀྱང་། །ངན་སྨྲས་སོགས་ཀྱིས་ལུས་སེམས་གང་ལ་ཅུང་ཟད་ཙམ་ཡང་མི་གནོད་པའི། །ཚུལ་ལ་བསམས་ནས་བསྟོད་སྨད་གང་ལ་དགའ་སྡུག་མེད་པར་རོ་སྙོམ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་ཟས་གོས་གནས་མལ་སོགས་ཀྱིས་ཕོངས་དང་ན་ཚ་ལ་སོགས་པའི། །སྡུག་བསྔལ་བྱུང་དུས་འདི་སྔར་ལས་ངན་བསགས་པའི་འབྲས་བུ་སྨིན་པ་ཡིན། །དཔེར་ན་གསད་དགོས་ནག་ཅན་མི་ཞིག་སོར་མོ་བཅད་ནས་བཏང་བ་བཞིན། །ད་ལྟ་མི་ཡི་སྡུག་བསྔལ་ཆུང་ངུ་འདི་ཙམ་མྱོང་བ་ལ་བརྟེན་ནས། །ཕྱི་མར་དམྱལ་བར་སྐྱེ་བའི་ལས་ཀྱང་འཕྲལ་དུ་དག་འགྲོ་སྙམ་དུ་བསམ། །སྡུག་བསྔལ་བྱུང་དུས་བཟོད་པ་བསྒོམས་ན་སྔར་བྱས་སྡིག་སྒྲིབ་འདག་པ་དང་། །ཕྱི་མར་གཟུགས་བཟང་ཐོབ་པ་ལ་སོགས་བསོད་ནམས་མང་པོ་འཕེལ་བས་ན། །མི་འདོད་སྡུག་བསྔལ་བྱུང་དུས་རང་གི་དགེ་སྦྱོར་ཆགས་པར་མི་སེམས་པར། །ལྷག་པར་རང་གི་སྡིག་པ་སྦྱངས་དང་ཚོགས་བསགས་མང་པོ་བྱས་པར་བསམ། །རང་ལ་གནོད་པ་བྱེད་ལ་དྲིན་ཆེ་སྙམ་དུ་ཕན་པའི་དྲིན་གཟོ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཁྱད་པར་སེམས་ཅན་དོན་དུ་སངས་རྒྱས་གོ་འཕང་འཐོབ་ཕྱིར་དམ་པའི་ཆོས། །སྒྲུབ་པའི་དུས་སུ་སྡུག་བསྔལ་གང་བྱུང་བ་ལ་བཟོད་སྲན་བསྐྱེད་པ་ལ། །བརྟེན་ནས་སངས་རྒྱས་གོ་འཕང་འཐོབ་ལ་ཤིན་ཏུ་ཉེ་བར་འགྱུར་བས་ན། །སྡུག་བསྔལ་གང་དང་འཕྲད་ཀྱང་དབུལ་བོ་རིན་ཆེན་གཏེར་དང་ཕྲད་པ་བཞིན། །རབ་ཏུ་དགའ་བའི་ཤུགས་ཀྱིས་དང་དུ་བླངས་ནས་བཟོད་སྲན་བསྐྱེད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སྡུག་བསྔལ་མེད་ན་སྙམ་དུས་སྡུག་བསྔལ་མི་འདོད་ཕྱིན་ཆད་སྡུག་བསྔལ་རྒྱུ། །སྤོངས་ཞེས་སྐུལ་མ་བྱས་འདུག་སྙམ་དུ་མི་དགེ་སྡིག་པ་སྤང་པར་བྱ། །བདེ་བ་འདོད་པའི་དུས་སུ་བདེ་བ་འདོད་ན་ཕྱིན་ཆད་བདེ་བའི་རྒྱུ། །ཚོགས་བསགས་གྱིས་ཞེས་སྐུལ་མ་བྱས་འདུག་སྙམ་དུ་ཚོགས་བསགས་ཅི་ཐུབ་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །གཞན་ཡང་དཀོན་མཆོག་གསུམ་གྱི་ཡོན་ཏན་གང་ཟག་ཆོས་ཀྱི་བདག་མེད་དང་། །ཡང་དག་རྫོགས་པའི་སངས་རྒྱས་བྱང་ཆུབ་སེམས་དཔའ་རྣམས་ཀྱི་མཐུ་ཆེན་དང་། །ལེགས་སྤྱད་ཉེས་སྤྱད་རྒྱུ་དང་དེ་དག་འབྲས་བུ་འདོད་དང་མི་འདོད་དང་། །འཐོབ་བྱ་བྱང་ཆུབ་དེ་ཉིད་འཐོབ་ཐབས་བྱང་སེམས་བསླབ་པའི་ལམ་རྣམས་དང་། །གསུང་རབ་ཡན་ལག་བཅུ་གཉིས་ལ་སོགས་དམ་པའི་ལྷ་ཆོས་དེ་དག་ཀུན། །ཇི་ལྟར་ཡིན་ལ་ངེས་པ་རྙེད་ནས་འཛིན་ཅིང་ཡང་ཡང་བསམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་ཕྱི་མར་དགྲ་དང་འགྱེ་བ་མི་མང་བདེ་དང་ཡིད་བདེ་མང་། །འགྱོད་པ་མེད་པར་འཆི་དང་ཤི་ནས་བདེ་འགྲོ་ལྷ་རུ་སྐྱེ་བར་འགྱུར། །ཞེ་སྡང་དུག་སྦྲུལ་གསོད་པའི་མཁའ་ལྡིང་གནོད་སེམས་མེ་ཆེན་གསོད་པའི་ཆུ། །ཚིག་རྩུབ་མདས་མི་འབིགས་པའི་སྲ་བའི་གོ་ཆ་ཁྱད་པར་འགྲོ་ཀུན་གྱི། །མིག་དང་ཡིད་དབང་འཕྲོག་པའི་གསེར་གྱི་མདོག་ཅན་མཚན་དང་དཔེ་བྱད་ཀྱིས། །བརྒྱན་པའི་མཛེས་པའི་གཟུགས་མཆོག་སྒྲུབ་པའི་བཟོ་བོ་མཁས་པ་ལ་སོགས་པའི། །བཟོད་པའི་ཕན་ཡོན་བརྗོད་མི་ལང་བས་དེས་ན་བཟོད་པ་བསྒོམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་བདག་གིས་བསྐལ་ཆེན་སྟོང་ཕྲག་གཅིག་ལ་ཞག་ཏུ་བྱས་པ་ཡི། །ཞག་པོ་སུམ་ཅུར་ཟླ་བ་གཅིག་དང་ཟླ་བ་བཅུ་གཉིས་ལོར་བྱས་པས། །བསྐལ་ཆེན་གྲངས་མེད་འབུམ་ཕྲག་རེ་རེར་སེམས་ཅན་གཅིག་གི་ཕྱིར་དུ་ཡང་། །མནར་མེད་དམྱལ་བར་གནས་ནས་སངས་རྒྱས་གོ་འཕང་སྒྲུབ་དགོས་བྱུང་ན་ཡང་། །བརྩོན་པ་མི་འདོར་སྤྲོ་བས་གནས་པར་བྱའོ་སྙམ་པའི་གོ་ཆ་གྱོན། །འོ་ན་བདག་གིས་ད་ལྟ་མེ་སྟག་སྡུག་བསྔལ་ཙམ་ཡང་བཟོད་དཀའ་ན། །མནར་མེད་དམྱལ་བའི་སྡུག་བསྔལ་ཤུགས་དྲག་ཡུན་རིང་བཟོད་པར་ག་ལ་ནུས། །སྙམ་ན་རྒྱུ་ཡི་སྡིག་པ་སྤངས་པས་ལུས་ལ་གནོད་པ་མི་འབྱུང་ཞིང་། །ཆོས་རྣམས་རང་བཞིན་མེད་པར་ཤེས་པས་སེམས་ལ་སྡུག་བསྔལ་མི་འབྱུང་བས། །ལུས་སེམས་བདེ་ན་ཡུན་རིང་གནས་ཀྱང་མི་དགའ་ག་ལ་ཡོད་སྙམ་བསམ། །དེ་འདྲའི་གོ་ཆ་གྱོན་ནས་ཟབ་དང་རྒྱ་ཆེའི་དགེ་ཆོས་རང་རྒྱུད་ལ། །སྡུད་པར་བྱེད་ཅིང་འགྲོ་བ་གཞན་ཡང་དགེ་བའི་ལམ་ལའང་དགོད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གཞན་གཉིས་ཀྱི་དོན་གང་བསྒྲུབས་ཀྱང་གཉིད་དང་ལེ་ལོའི་དབང་མི་གཏང་། །སྐྱོ་ངལ་མེད་པ་ཁྱིམ་བདག་རྣམས་ཀྱིས་སོ་ནམ་བྱེད་པ་ལྟ་བུར་བྱ། །གང་ལ་འཇུག་ཀྱང་དཔའ་མི་ཞུམ་པར་དཔའ་བོ་ག་ཡུལ་འཇུག་ལྟ་བུར་བྱ། །རྒྱུན་ཆད་མེད་པ་གངྒཱ་ལ་སོགས་ཆུ་བོ་ཆེན་པོའི་རྒྱུན་ལྟར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་སྐྱོ་མེད་བརྩོན་འགྲུས་ཆེ་ན་མི་འཐོབ་མི་འགྲུབ་གང་ཡང་མེད། །འཇིག་རྟེན་འཇིག་རྟེན་ལས་འདས་དགོས་པ་ཐམས་ཅད་བརྩོན་འགྲུས་བྱས་ན་འགྲུབ། །རིང་བོར་མི་ཐོགས་མྱུར་དུ་རྫོགས་པའི་སངས་རྒྱས་གོ་འཕང་འཐོབ་པ་ཡང་། །བརྩོན་འགྲུས་རག་ལས་པས་ན་སྔོན་བྱོན་དམ་པ་གོང་མའི་རྣམ་ཐར་བཞིན། །ཐོས་བསམ་བསྒོམ་གསུམ་གང་གི་དུས་སུ་བརྩོན་འགྲུས་མེ་ལྟར་སྦར་བར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེའི་ཕྱིར་མཐུན་རྐྱེན་རྙེད་སླ་དགྲ་དང་གཅན་གཟན་སོགས་ཀྱིས་འཚེ་བ་མེད། །ས་ཆུ་འཕྲོད་པས་ནད་མི་བསྐྱེད་དང་ཆོས་དང་མཐུན་པའི་གྲོགས་བཟང་དང་། །འདུ་འཛི་ཀུ་ཅོའི་སྒྲ་སོགས་མེད་པའི་ཏིང་འཛིན་ངང་གིས་འཕེལ་གནས་སུ། །ཟས་གོས་སོགས་ལ་འདོད་པ་ཆུང་དང་ངན་ངོན་ཙམ་གྱིས་ཆོག་ཤེས་བྱ། །ཉོ་ཚོང་ལ་སོགས་བྱ་བ་སྤོང་དང་ཚུལ་ཁྲིམས་དག་པ་ལ་གནས་དང་། །འདོད་པ་རྣམས་ལ་གསོད་དང་བཅིང་པ་ལ་སོགས་ཚེ་འདིའི་ཉེས་དམིགས་དང་། །ངན་འགྲོའི་གནས་སུ་འགྲོ་བ་ལ་སོགས་ཕྱི་མའི་ཉེས་དམིགས་བསྒོམ་པ་དང་། །འཁོར་བའི་དངོས་པོ་ཐམས་ཅད་འཇིག་པའི་ཆོས་ཅན་རྒྱུན་དུ་མི་རྟག་སྟེ། །ངེས་པར་དེ་དག་རྣམས་དང་བདག་གཉིས་རིང་པོར་མི་ཐོག་སོ་སོར་འབྲལ། །སྙམ་དུ་བསམས་ནས་འདོད་པའི་རྣམ་པར་རྟོག་པ་ཐམས་ཅད་སྤང་བར་བྱ། །རབ་ཏུ་འཇམ་པའི་གདན་ལ་ལུས་ཀྱི་གནད་ནི་རྣམ་སྣང་ཆོས་བརྒྱད་བྱ། །ཁྱད་པར་རླུང་གི་འགྲོ་འོང་གཅིག་ཏུ་བྱས་ཏེ་ཉེར་གཅིག་བགྲངས་ནས་རླུང་། །ཆམ་ལ་ཕབ་ནས་དངོས་གཞིའི་དམིགས་རྟེན་དུ་མ་གསུངས་ཀྱང་གཙོ་བོ་ནི། །སངས་རྒྱས་བཅོམ་ལྡན་འདས་ཀྱི་སྐུ་ལ་དམིགས་རྟེན་བྱས་ནས་སེམས་བཟུང་ན། །སངས་རྒྱས་རྗེས་སུ་དྲན་པ་ཡིན་པས་བསོད་ནམས་མཐའ་ཡས་སྐྱེ་བ་དང་། །སྐུ་དེའི་རྣམ་པ་གསལ་ཞིང་བརྟན་ན་ཕྱག་དང་མཆོད་པ་སྨོན་ལམ་སོགས། །ཚོགས་བསགས་ཞིང་དང་བཤགས་བསྡམས་ལ་སོགས་སྒྲིབ་སྦྱོང་ཚོགས་ཞིང་བསྒོམ་པ་ལ། །ཁྱད་པར་ཤིན་ཏུ་ཆེ་ཞིང་འཆི་ཚེ་སངས་རྒྱས་རྗེས་སུ་དྲན་པ་ལས། །མི་ཉམས་པ་སོགས་ཡོན་ཏན་དག་དང་ཁྱད་པར་གསང་སྔགས་ལྷའི་བསྐྱེད་རིམ། །བསྒོམ་ལ་ཤིན་ཏུ་ཁྱད་པར་ཆེ་སོགས་དགོས་པ་མང་པོ་སྣང་བ་སྟེ། །དེས་ན་ཏིང་ངེ་འཛིན་ཡང་འགྲུབ་ལ་དགོས་པ་ཁྱད་པར་ཅན་གཞན་ཡང་། །ཞར་ལ་འཐོབ་པའི་སངས་རྒྱས་སྐུ་ལ་དམིགས་རྟེན་བྱེད་པ་ཤིན་ཏུ་ལེགས། །དེ་ཡི་ཚུལ་ནི་རང་གནས་ས་ཕྱོགས་ཐ་མལ་གནས་འདི་མ་ཡིན་པར། །སངས་རྒྱས་བྱིན་རླབས་ལས་བྱུང་དག་ཞིང་ཆེན་པོར་གྱུར་པའི་མདུན་ཕྱོགས་སུ། །སེང་གེ་ཆེན་པོ་བརྒྱུད་ཀྱིས་བཏེགས་པའི་རིན་པོ་ཆེ་ཡི་ཁྲི་སྟེང་དུ། །སྤྱི་བོའི་བླ་མ་ཐུབ་དབང་ཐུགས་ཀའི་རང་འདྲ་གཉིས་པ་ཞིག་བྱུང་ནས། །རང་ལ་ཞལ་བསྟན་དགྱེས་འཛུམ་གཟི་བརྗིད་འོད་ཟེར་འཕྲོ་བཞིན་བཞུགས་པར་གྱུར། །དེ་ཡང་སྐུ་མདོག་གསེར་བཞིན་སེར་པོ་ཞལ་གཅིག་ཕྱག་གཉིས་གཡས་ས་གནོན། །གཡོན་པ་མཉམ་བཞག་སྟེང་ན་བདུད་རྩིའི་བཅུད་ཀྱིས་གང་བའི་ལྷུང་བཟེད་བསྣམས། །སྐུ་ལ་ཆོས་གོས་ངུར་སྨྲིག་མདོག་ཅན་གསོལ་ཞིང་མཚན་དང་དཔེ་བྱད་ཀྱིས། །སྤྲས་པའི་སྐུ་ལས་སྐྱེས་པའི་འོད་ཀྱི་ཕུང་པོའི་དཀྱིལ་ན་ཞབས་གཉིས་ཀྱིས། །རྡོ་རྗེ་སྐྱིལ་ཀྲུང་བྱས་ནས་བཞུགས་པ་རིམ་པ་བཞིན་དུ་གསལ་གདབ་ལ། །དེའི་མཐར་སྐུ་སྤྱི་ཡིད་ལ་བྱས་ནས་ཡིད་ངོར་ཡན་ལག་རགས་པ་རྣམས། །ཆ་ཕྱེད་ཙམ་ཞིག་ཤར་ན་འོད་དང་བཅས་པའི་གསལ་པོ་མ་བྱུང་ཡང་། །དེ་ཙམ་ཞིག་གིས་ཆོག་ཤེས་བྱས་ནས་དེ་ལ་རྩེ་གཅིག་སེམས་འཛིན་བྱ། །དེའི་ཚེ་སེར་པོ་བསྒོམ་འདོད་པ་ལ་དམར་པོ་ལ་སོགས་འཆར་བ་དང་། །བཞུགས་པའི་རྣམ་པ་བསྒོམ་འདོད་པ་ལ་བཞེངས་པའི་རྣམ་བ་འཆར་བ་དང་། །གཅིག་པོ་བསྒོམ་འདོད་པ་ལ་དུ་མ་འཆར་བ་ལ་སོགས་བྱུང་ན་ཡང་། །དེ་དག་རྗེས་སུ་མི་འབྲང་རྩ་བའི་དམིགས་རྟེན་ཁོ་ནར་སེམས་འཛིན་བྱ། །དེའི་ཚེ་སེམས་ནི་ཤིན་ཏུ་གསལ་བའི་གསལ་ཆའི་ངར་དང་ལྡན་པ་དང་། །དམིགས་རྟེན་ཉིད་ལ་རྩེ་གཅིག་གནས་པས་མི་རྟོག་གནས་ཆ་གཉིས་ཀ་དགོས། །དེ་ལྟར་གསལ་ཆའི་ངར་ཐོན་པ་ལ་བྱིང་བས་བར་དུ་གཅོད་པ་ཡིན། །རྩེ་གཅིག་མི་རྟོག་གནས་ལ་རྒོད་པས་བར་དུ་གཅོད་པའི་བྱིང་རྒོད་གཉིས། །ཏིང་འཛིན་རྣམ་པར་དག་པ་སྐྱེ་བར་བྱེད་པའི་གེགས་ཀྱི་གཙོ་བོ་ཡིན། །འོ་ན་བྱིང་བ་རྒོད་པ་གཉིས་ཀྱི་མཚན་ཉིད་ཅི་འདྲ་ཡིན་ཟེར་ན། །སེམས་ཀྱི་གསལ་ཆ་ཉམས་ནས་སེམས་ལ་མུན་པ་བབས་པ་ལྟ་བུ་ཡིས། །དམིགས་རྟེན་ཡིད་ངོར་གསལ་བར་མི་མཐོང་བ་དང་དམིགས་རྟེན་རྩེ་གཅིག་ཏུ། །འཛིན་པའི་འཛིན་སྟངས་ལྷོད་ནས་དམ་པར་མི་འཛིན་པ་ནི་བྱིང་བ་ཡིན། །གཏི་མུག་ཆར་གཏོགས་ལུས་སེམས་ལྕི་ཞིང་ལས་སུ་མི་རུང་རྨུག་པ་ཡིན། །དམིགས་རྟེན་དེ་ལ་མི་གནས་གཞན་དུ་ཡུད་ཡུད་འགྲོ་བ་འཕྲོ་བ་ཡིན། །ཡིད་དུ་འོང་བའི་ཡུལ་ལ་འཕྲོ་ཞིང་རྒྱུག་པར་བྱེད་པ་རྒོད་པ་ཡིན། །དཔེར་ན་གདུལ་དཀའི་གླང་ཆེན་འདུལ་ཚེ་ཀ་བ་རབ་ཏུ་བརྟན་དགོས་བཞིན། །རང་སེམས་འདུལ་ཚེ་དམིགས་རྟེན་གསལ་དགོས་མ་མཐའ་རགས་རིམ་ཙམ་འཆར་དགོས། །ཞགས་ཐག་ཤིན་ཏུ་སྲ་བ་དུ་མས་ཀ་བར་དམ་དུ་བཅིངས་དགོས་བཞིན། །དམིགས་རྟེན་སྐུ་ལ་རང་སེམས་བཏགས་ཏེ་བརྗེད་མེད་དུ་རེ་དྲན་པར་བྱ། །གླང་རྫིས་བསླབ་དགོས་བསླབ་ཚེ་འཕག་ནས་ཐག་པས་བསྡམས་པ་ལྷོད་པ་བཞིན། །བྱིང་རྒོད་ཕྲ་མོའི་དབང་སོང་དམིགས་རྟེན་དམ་པར་མི་འཛིན་ལྷོད་གྱུར་ན། །གླང་རྫིས་དེ་མ་ཐག་ཏུ་ལྕགས་ཀྱུས་བཏབ་ནས་ཐག་པས་སྡོམ་པ་བཞིན། །དེ་མ་ཐག་ཏུ་ཤེས་པར་བྱས་ནས་དམིགས་རྟེན་དུ་རེ་དྲན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཉལ་དང་མཆོང་ལྡིང་ཤུགས་དྲག་བྱེད་བཞིན་བྱིང་རྒོད་རགས་པའི་དབང་འགྲོ་ན། །གླང་རྫིས་ཞི་དྲག་གཉིས་ཀ་བྱས་ནས་ཐག་པས་དམ་པར་བཅིངས་པ་བཞིན། །བྱིང་རྨུག་གཉིས་ཀྱི་གཉེན་པོར་དཀོན་མཆོག་གསུམ་གྱི་ཡོན་ཏན་དྲན་པ་དང་། །ཉི་མ་ཟླ་བའི་འོད་སོགས་སྣང་བའི་མཚན་མ་ཡིད་ལ་བྱེད་པ་དང་། །ལྟེ་བའི་ཐད་དུ་རང་སེམས་ཐིག་ལེ་དཀར་དམར་ལྕོག་སྒོང་ཚད་ཙམ་གྱི། །རྣམ་པར་ཡོད་པར་དམིགས་ནས་དེ་ཉིད་སྤྱི་བོའི་གཙུག་ནས་རྒྱངས་ཀྱིས་ཐོན། །ནམ་མཁར་སོང་ནས་ནམ་མཁའ་སྟོང་པར་འདྲེས་པས་དབྱེར་མེད་གྱུར་པ་ལ། །རྩེ་གཅིག་མཉམ་པར་འཇོག་པ་ནམ་མཁའ་སྒོ་འབྱེད་དབྱིངས་རིག་བསྲེ་དང་འདྲ། །འཕྲོ་རྒོད་གཉིས་ཀྱི་གཉེན་པོར་དབུགས་ཀྱི་འགྱུ་བ་ལན་མང་བགྲངས་པ་དང་། །ཡང་ན་སྟེང་རླུང་དཀར་པོ་སྣ་བུག་གཉིས་ནས་དྲངས་ཏེ་མར་ལ་མནན། །ཐུར་སེལ་སེར་པོ་གྱེན་དུ་དྲངས་ཏེ་ལྟེ་བར་ཁ་སྦྱོར་བུམ་ཅན་གྱི། །ཚུལ་དུ་བསྒོམས་པས་བྱིང་རྒོད་སྐྱོན་རྣམས་བསལ་ནས་སྔར་ལྟར་བསྒོམ་པར་བྱ། །དཔེར་ན་གདུལ་དཀའི་གླང་ཆེན་བཏུལ་ཚེ་གླང་རྫིས་ཇི་ལྟར་བསླབ་པ་བཞིན། །བྱེད་ཅིང་སྟེང་དུ་ཞོན་ནས་རང་གིས་གང་འདོད་བྱ་བ་སྒྲུབ་བ་ལྟར། །རང་སེམས་བཏུལ་ཚེ་བཏང་ན་དགེ་བའི་དམིགས་པ་ཀུན་ལ་འཇུག་པ་དང་། །བཞག་ན་གཡོ་མེད་རི་བཞིན་བརྟན་ཅིང་ལུས་སེམས་ཤིན་སྦྱངས་ཐོབ་པ་ན། །དེ་ལ་བརྟེན་ནས་རང་གིས་མངོན་མཐོ་ངེས་ལེགས་གང་འདོད་བསྒྲུབ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་ཞི་གནས་གྲུབ་ན་སེམས་ལ་དགའ་བ་ལུས་ལ་བདེ་བ་རྒྱས། །མཐོང་ཆོས་བདེ་བར་གནས་དང་ལུས་སེམས་ཤིན་སྦྱངས་བདེ་བ་རྙེད་པའི་སེམས། །དགེ་བའི་དམིགས་པ་གང་འདོད་དག་ཏུ་བཀོལ་དུ་རུང་དང་དབང་མེད་པར། །ཕྱིན་ཅི་ལོག་གི་ཡུལ་ལ་གཡེང་བ་ཞི་ནས་ཉེས་སྤྱོད་མི་འབྱུང་ཞིང་། །དགེ་བ་གང་བྱས་སྟོབས་ཆེ་བ་དང་ཞི་གནས་བསྟེན་ནས་མངོན་ཤེས་དང་། །རྫུ་འཕྲུལ་སོགས་ཀྱི་ཡོན་ཏན་སྒྲུབ་ནུས་ཁྱད་པར་ཞི་གནས་ལ་བརྟེན་ནས། །ལྷག་མཐོང་རྟོགས་པ་སྐྱེ་བས་འཁོར་བའི་རྩ་བ་མྱུར་དུ་གཅོད་ནུས་སོགས། །ཕན་ཡོན་མང་པོ་ཡོད་པ་བསམས་ནས་རང་སེམས་འདུལ་ལ་འབད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མི་བསྒོམ་དུས་སུ་མདུན་གྱི་བླ་མ་ཐུབ་པའི་དབང་པོ་ཡར་བྱོན་ནས། །རང་གི་སྤྱི་བོའི་བླ་མ་ཐུབ་པའི་དབང་པོའི་ཐུགས་ཀར་ཐིམ་པར་བསམ། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་ཚེ་རབས་འཁོར་བ་ཐོག་མ་མེད་ནས་རང་གི་སྙིང་དཀྱིལ་དུ། །འདུག་ས་བཅས་ཏེ་མི་འདོད་སྡུག་བསྔལ་སྣ་དགུ་ཐོག་ཏུ་འདྲེན་མཁན་གྱི། །ང་དང་བདག་ཅེས་མིང་གཉིས་ཡོད་པའི་སྙིང་ནག་འཕུང་རྒན་དགྲ་པོ་ཡི། །སྙིང་གི་དཀྱིལ་དུ་སོ་སོར་རྟོགས་པའི་ཤེས་རབ་མདུང་རིང་རྣོན་པོ་ཡིས། །བརྒྱབས་ནས་སྟོང་སངས་ཆོས་དབྱིངས་ཐང་དུ་ཟིངས་སེ་བསྒྱེལ་ནས་ཆམ་ལ་འབེབས། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཆམ་ལ་འབེབས་ཚུལ་ཐ་ན་རྨི་ལམ་གནས་སྐབས་ཚུན་ཆད་ང་ང་ཞེས། །སྙིང་གི་དཀྱིལ་ན་དམ་སྦྲིང་འཛིན་པ་ངར་འཛིན་འུག་པའི་མགོ་ཅན་ཡིན། །ཁོ་བོ་བཟང་ངན་རྐྱེན་དང་འཕྲད་ཚེ་གསལ་པོར་མངོན་ལ་དེ་མིན་དུས། །མངོན་མེད་གནས་པས་ད་ལྟ་གསོད་དུས་མངོན་དུ་བཅུག་ནས་གསོད་དགོས་པས། །ཐོག་མར་རང་ལ་སྔོན་དུས་གཞན་གྱིས་གནོད་པ་བྱས་སམ་ཕན་བཏགས་པ། །གང་རུང་དྲག་པོ་བྱས་པ་གསར་དུ་ཡང་ཡང་གསལ་གདབ་གསལ་ཐེབས་དུས། །དཔེར་ན་རང་ལ་དོན་མེད་རྐུས་ཤིག་བཙུགས་ན་ངས་རྐུ་བྱེད་མི་དགོས། །རྐུ་སྙམ་བསམ་པའང་མེད་ན་ང་ལ་དོན་མེད་འདི་འདྲའི་རྐུས་བཙུགས་སྙམ། །ཞེ་སྡང་དམར་ལམ་པ་དང་བཅས་པས་རྐུ་དེ་འཛུགས་པའི་ཡུལ་ང་ཞིག །སྙིང་གི་དཀྱིལ་ན་དམ་སྦྲིང་མཐོང་རྒྱུ་འཛིན་རྒྱུ་ཡོད་པ་ལྟ་བུ་འཆར། །རང་ལ་ཚ་གྲང་ལ་སོགས་ནད་ཀྱིས་བཏབ་ནས་འཆི་ལ་ཕྱོགས་པའི་ཚེ། །སྨན་པ་མཁས་པས་སྨན་མང་བྱིན་ནས་ནད་ལས་གྲོལ་ན་ཕན་བཏགས་སྙམ། །ཕན་དེ་འདོགས་ཡུལ་ང་ཞིག་སྙིང་གི་དཀྱིལ་ན་ཡོད་ཡོད་འདྲ་བ་འཆར། །དེ་ལྟར་ལམ་ལམ་ཤར་ན་འཕུང་རྒན་གསལ་བར་མངོན་སུམ་མངོན་པ་ཡིན། །དེ་འདྲ་ཤར་ན་ཤིན་ཏུ་ལེགས་ཏེ་མ་མཐའ་ཡང་ཡང་གསལ་བཏབ་ནས། །ང་ལ་ཕན་གནོད་འདི་འདྲ་བྱས་སོ་སྙམ་པའི་ངར་འཛིན་སྐྱེར་བཅུག་ནས། །ང་དེ་གང་ན་ཡོད་འདུག་བརྟགས་ཚེ་སྔོན་ཆད་སྙིང་གི་དཀྱིལ་ན་ཡོད། །སྙམ་པ་མ་གཏོགས་གང་གི་སྟེང་དུ་ཡོད་པ་ཐག་ཆོད་མ་ངེས་པ། །ལེགས་པར་ཞིབ་ཏུ་བརྟགས་ཚེ་རེ་འགའ་ལུས་ཀྱི་སྟེང་ན་ཡོད་པ་འདྲ། །རེ་འགའ་ཕུང་པོ་གཞན་རྣམས་སྟེང་དུ་ཡོད་འདྲ་འཆར་ཚུལ་སྣ་ཚོགས་འཆར། །མཐར་ཕར་དེད་ན་ཕུང་པོ་རེ་རེའི་སྟེང་ན་ཡོད་པ་མ་ཡིན་པར། །ཕུང་པོ་ལྔ་པོ་ཚོགས་ཙམ་སྟེང་དུ་ཕར་ལ་རྟོག་པས་བཏགས་པ་ཙམ། །མ་ཡིན་སྔར་ནས་ང་ཞིག་གྲུབ་ནས་ཡོད་འདུག་སྙམ་པ་ཤར་བའི་ཚེ། །ང་དེ་ཕུང་པོ་ལྔ་ཡི་སྟེང་དུ་ཡོད་ན་ང་དང་ཕུང་པོ་གཉིས། །གཅིག་ཡིན་དགོས་ལ་ཡང་ན་ཕུང་པོ་ང་གཉིས་ཐ་དད་ཡིན་དགོས་ལ། །དེ་གཉིས་མ་གཏོགས་ཡོད་ཚུལ་གཞན་ཞིག་གཏན་ནས་མེད་སྙམ་བློ་ཐག་བཅད། །ང་དང་ཕུང་པོ་རྣམས་གཅིག་ཡིན་ན་ང་དང་ང་ཡི་ཕུང་པོ་ཞེས། །སོ་སོར་བྱས་ནས་མིང་གཉིས་འདོགས་དོན་མི་འདུག་གཅིག་གིས་ཆོག་དགོས་ལ། །ཕུང་པོ་ལྔ་ཡོད་བཞིན་དུ་ང་ཡང་ཐ་དད་ལྔ་ཡོད་དགོས་པར་འགྱུར། །ཡང་ན་ང་གཅིག་ཡིན་བཞིན་ཕུང་པོ་ལྔ་ཡང་ཆ་མེད་གཅིག་ཏུ་གྱུར། །ཕུང་པོ་ལྔ་པོ་སྐྱེ་འཇིག་བྱེད་བཞིན་ང་ཡང་སྐྱེ་འཇིག་བྱེད་དགོས་ལ། །ང་དེ་སྐྱེ་འཇིག་བྱེད་པར་འདོད་ན་ལས་ནི་བྱས་པ་ཆུད་ཟོས་དང་། །མ་བྱས་པ་དང་འཕྲད་དང་སྐྱེ་བ་དྲན་པར་གསུངས་པ་རྣམས་དང་འགལ། །དེས་ན་ང་དང་ཕུང་པོ་རྣམས་གཅིག་མ་ཡིན་སྙམ་དུ་བློ་ཐག་བཅད། །འོ་ན་ང་དང་ཕུང་པོ་ཐ་དད་ཡིན་ན་གཟུགས་ཕུང་ཚོར་ཕུང་དང་། །འདུ་ཤེས་ཕུང་པོ་འདུ་བྱེད་ཕུང་པོ་རྣམ་པར་ཤེས་པའི་ཕུང་པོ་རྣམས། །སོ་སོར་ཡོད་བཞིན་ང་ཡང་ཡོད་དགོས་སྙམ་དུ་ཡིད་ཀྱིས་ཕུང་པོ་རྣམས། །སོ་སོར་ཕྱེ་ནས་བལྟས་པས་སྔོན་ཆད་ང་ང་ཟེར་བ་སྙིང་དཀྱིལ་ན། །ལག་པས་འཛིན་རྒྱུ་མིག་གིས་མཐོང་རྒྱུ་ཡོད་པ་འདྲ་བ་རྡུལ་ཙམ་ཡང་། །མ་རྙེད་སྟོང་པར་ཆམ་གྱིས་སོང་དུས་ང་ཞེས་མིང་བཏགས་ཙམ་མ་གཏོགས། །གཏན་ནས་མི་འདུག་སྙམ་དུ་སྟོང་པ་ཉིད་ལ་རྩེ་གཅིག་མཉམ་པར་འཇོག །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །འཇོག་སྒོམ་མང་པོས་ངེས་ཤེས་ཤུགས་ཞན་སོང་ན་དཔྱད་སྒོམ་མང་དུ་བྱ། །དཔྱད་སྒོམ་མང་བས་གནས་ཆ་ཆུང་དུ་སོང་ན་འཇོག་སྒོམ་མང་དུ་བྱ། །བྱིང་རྒོད་ཤིན་ཏུ་ཆེ་ན་གོང་ལྟར་བྱིང་རྒོད་སེལ་བའི་ཐབས་རྣམས་བྱ། །དེའི་ཚེ་ང་ཞེས་མིང་ཙམ་མ་གཏོགས་རང་བཞིན་མི་འདུག་སྟོང་པ་ཉིད། །སྙམ་དུ་རྩེ་གཅིག་སྐྱོང་བ་མཉམ་བཞག་ནམ་མཁའ་ལྟ་བུའི་སྐྱོང་ཚུལ་ལོ། །རྗེས་ཐོབ་དུས་སུ་ང་སོགས་འདི་ལྟར་སྣང་བའི་ཆོས་ཀུན་སྒྱུ་མ་དང་། །རྨི་ལམ་བཞིན་དུ་རང་བཞིན་གྲུབ་པ་ཅུང་ཟད་ཙམ་ཡང་མེད་པར་བལྟ། །སྒྱུ་མ་མཁན་གྱིས་ལྷ་ཡུལ་དམྱལ་བ་སྤྲུལ་དང་གཉིད་ལོག་གནས་སྐབས་སུ། །རྨི་ལམ་བཟང་ངན་རྨིས་ན་བདེ་སྡུག་མྱོང་བ་མངོན་སུམ་གྲུབ་པ་བཞིན། །དགེ་སྡིག་གཉིས་ལས་འབྲས་བུ་བདེ་དང་སྡུག་བསྔལ་འབྱུང་བར་ཡིད་ཆེས་བསྐྱེད། །སྒྱུ་མ་མཁན་གྱིས་སྤྲུལ་བསྒྱུར་བྱེད་བཞིན་སྤྱོད་ཕྱོགས་གང་ལའང་འཇུག་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེའི་ཕྱིར་ཆོས་ཀུན་སྟོང་པ་ཉིད་དུ་གཏན་ལ་ཕབ་ནས་བསྒོམ་པར་བྱ། །དེ་ཡང་ཡན་ལག་ཚོགས་ཙམ་སྟེང་དུ་རྟོགས་པས་བཏགས་ཙམ་མ་ཡིན་པར། །རང་ངོས་གྲུབ་པའི་ལུས་ཤིག་ཡོད་ན་གཅིག་ཏུ་གྲུབ་བམ་ཐ་དང་གྲུབ། །གཅིག་ཏུ་གྲུབ་ན་ཡན་ལག་ལྔ་བཞིན་ལུས་ཀྱང་དུ་མར་འགྱུར་དགོས་ལ། །ཡང་ན་ལུས་གཅིག་བཞིན་དུ་ཡན་ལག་ལྔ་ཡང་ཆ་མེད་གཅིག་ཏུ་འགྱུར། །དེ་ལྟར་འདོད་ན་མགོ་བོ་གཡོ་བའི་དུས་སུ་རྐང་བ་གཡོ་བར་འགྱུར། །ལུས་དང་ཡན་ལག་སོ་སོར་ཁས་ལེན་བྱེད་པ་དོན་མེད་འགྱུར་དགོས་ལ། །ཐ་དད་གྲུབ་ན་མགོ་སོགས་ཡན་ལག་རེ་རེ་བསལ་བའི་ཤུལ་ནའང་ལུས། །འདི་ཞེས་མཛུབ་མོ་བཙུགས་ནས་བསྟན་རྒྱུ་དགོས་ལ་དེ་འདྲ་ཅང་མི་འདུག །ལུས་ཞེས་མིང་ཞིག་ཕར་བཏགས་མ་གཏོགས་རང་བཞིན་གྲུབ་པ་རྡུལ་ཙམ་ཡང་། །གཏན་ནས་མི་འདུག་སྟོང་པ་ཉིད་དོ་སྙམ་དུ་རྩེ་གཅིག་མཉམ་པར་འཇོག །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དེ་རིང་སྔ་དྲོ་ཕྱི་དྲོ་ཉིན་གུང་ཤེས་པའི་སྟེང་དུ་རྟོག་པ་ཡིས། །བཏགས་ཙམ་མ་ཡིན་རང་ངོས་གྲུབ་པའི་དེ་རིང་ཤེས་པ་ཞིག་ཡོད་ན། །སྔ་དྲོ་ཉིན་གུང་ཕྱི་དྲོའི་ཤེས་པ་གཅིག་ཏུ་གྲུབ་བམ་ཐ་དད་གྲུབ། །གཅིག་ཏུ་གྲུབ་ན་སྔ་ཕྱི་ཉིན་གུང་ཤེས་པ་བཞིན་དུ་དུ་མར་འགྱུར། །ཡང་ན་དེ་རིང་ཤེས་པ་གཅིག་བཞིན་ཐམས་ཅད་གཅིག་ཏུ་འགྱུར་དགོས་ལ། །དེ་ལྟར་ཆ་མེད་གཅིག་ཏུ་འདོད་ན་དེ་རིང་སྔ་དྲོའི་ཤེས་པ་ཡི། །སྟེང་ན་ཉིན་གུང་ཕྱི་དྲོའི་ཤེས་པ་དེ་ཡང་ཡོད་པར་འགྱུར་དགོས་ལ། །སྔ་དྲོ་ཕྱི་དྲོ་ཉིན་གུང་ཤེས་པ་ཐ་དད་ཁས་བླངས་དོན་མེད་འགྱུར། །ཐ་དད་གྲུབ་ན་སྔ་དྲོ་ཕྱི་དྲོ་ཉིན་གུང་ཤེས་པ་རེ་རེ་ནས། །བསལ་ཚེ་དེ་རིང་ཤེས་པ་འདི་ཞེས་སྟོན་རྒྱུ་དགོས་ལ་ཅང་མི་འདུག །དེ་རིང་ཤེས་པ་མིང་ཞིག་བཏགས་པ་མ་གཏོགས་རང་བཞིན་གྲུབ་པ་ནི། །རྡུལ་ཙམ་མི་འདུག་སྟོང་པ་ཉིད་དོ་སྙམ་དུ་རྩེ་གཅིག་མཉམ་པར་འཇོག །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། ཟླ་བ་བཅུ་གཉིས་སྟེང་དུ་ཕར་ལ་རྟོག་པས་བཏགས་ཙམ་མ་ཡིན་པར། །ལོ་ཞིག་ཡོད་ན་ཟླ་བ་རྣམས་དང་གཅིག་ཏུ་གྲུབ་བམ་ཐ་དད་གྲུབ། །གཅིག་ཏུ་གྲུབ་ན་ཟླ་བ་བཞིན་དུ་ལོ་ཡང་བཅུ་གཉིས་ཡོད་པར་འགྱུར། །ཡང་ན་ལོ་གཅིག་བཞིན་དུ་ཐམས་ཅད་ཆ་མེད་གཅིག་ཏུ་འགྱུར་དགོས་ལ། །དེ་ལྟར་འདོད་ན་ཟླ་བ་སྔ་མའི་སྟེང་དུ་ཕྱི་མ་ཡོད་པར་འགྱུར། །ལོ་དང་ཟླ་བ་སོ་སོར་ཁས་བླངས་པ་ཡང་དོན་མེད་འགྱུར་དགོས་ལ། །ཐ་དད་གྲུབ་ན་ཟླ་བ་བཅུ་གཉིས་རེ་རེ་བསལ་བའི་ཤུལ་ན་ལོ། །འདི་ཞེས་སྟོན་རྒྱུ་ཞིག་ཡོད་དགོས་ལ་དེ་འདྲ་སྟོན་རྒྱུ་ཅང་མི་འདུག །ལོ་ཞེས་མིང་གིས་བཏགས་ཙམ་མ་གཏོགས་རང་བཞིན་གྲུབ་པ་རྡུལ་ཙམ་ཡང་། །གཏན་ནས་མི་འདུག་སྟོང་པ་ཉིད་དོ་སྙམ་དུ་རྩེ་གཅིག་མཉམ་པར་འཇོག །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕྱོགས་བཞི་དབུས་ཀྱི་ནམ་མཁའི་སྟེང་དུ་རྟོག་པས་བཏགས་ཙམ་མ་ཡིན་པར། །ཚུགས་ཐུབ་གྲུབ་པའི་ནམ་མཁའ་ཡོད་ན་གཅིག་ཏུ་གྲུབ་བམ་ཐ་དད་གྲུབ། །གཅིག་ཏུ་གྲུབ་ན་ཕྱོགས་བཞིའི་ནམ་མཁའ་བཞིན་དུ་ནམ་མཁའ་དུ་མར་འགྱུར། །ཡང་ན་ནམ་མཁའ་གཅིག་ཡིན་བཞིན་དུ་ཕྱོགས་མཚམས་ཆ་མེད་གཅིག་ཏུ་འགྱུར། །དེ་ལྟར་གཅིག་ཏུ་འདོད་ན་ཤར་ཕྱོགས་ནམ་མཁའི་ཆར་བ་བབ་པའི་སྐབས། །ནུབ་ཕྱོགས་ནམ་མཁའི་ཆར་བ་འབབ་པ་ལ་སོགས་ཉེས་པ་དུ་མ་ཡོད། །ཕྱོགས་མཚམས་དབུས་ཀྱི་ནམ་མཁའ་སོ་སོར་ཁས་བླངས་པ་ཡང་དོན་མེད་འགྱུར། །ཐ་དད་གྲུབ་ན་ཕྱོགས་མཚམས་དབུས་ཀྱི་ནམ་མཁའ་རེ་རེ་བསལ་ཤུལ་ན། །ནམ་མཁའ་འདི་ཞེས་བསྟན་རྒྱུ་ཡོད་དགོས་དེ་འདྲ་བསྟན་རྒྱུ་ཅང་མི་འདུག །ནམ་མཁའ་ཞེས་པ་མིང་ཙམ་མ་གཏོགས་རང་བཞིན་གྲུབ་པ་རྡུལ་ཙམ་ཡང་། །གཏན་ནས་མི་འདུག་སྟོང་པ་ཉིད་དོ་སྙམ་དུ་རྩེ་གཅིག་མཉམ་པར་འཇོག །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །མདོར་ན་ང་དང་ཕུང་པོ་རི་དང་རྭ་བ་ཁང་ཁྱིམ་ལ་སོགས་པའི། །འཁོར་འདས་ཆོས་ཀུན་ཕར་ལ་རྟོག་པས་བཏགས་པ་ཙམ་ཞིག་མ་གཏོགས་པ། །རང་བཞིན་གྲུབ་པ་རྡུལ་ཕྲན་ཙམ་ཡང་གཏན་ནས་མི་འདུག་སྟོང་པའོ། །སྙམ་དུ་མཉམ་པར་འཇོག་པ་མཉམ་བཞག་ནམ་མཁའ་ལྟ་བུའི་སྐྱོང་ཚུལ་ལོ། །རྗེས་ཐོབ་དུས་སུ་ཆོས་ཀུན་སྒྱུ་མ་ལྟ་བུར་བདེན་མེད་སྟོང་པར་བལྟ། །སྒྱུ་མའི་རྟ་གླང་སྤྲུལ་པ་བཞིན་དུ་ཚོགས་གསོག་སོགས་ལ་འཇུག་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཕན་ཡོན་སྟོང་པ་ཉིད་ཀྱི་གཏམ་ཙམ་གོ་བས་ཐར་པའི་ས་བོན་འཇོག །ཆོས་རྣམས་ཐམས་ཅད་སྟོང་ངམ་མི་སྟོང་སྙམ་དུ་ཐེ་ཚོམ་ཙམ་ཟོས་ཀྱང་། །སྲིད་པ་ཧྲུལ་པོ་བྱེད་གསུངས་ཁམས་གསུམ་སེམས་ཅན་རྣམས་ལ་ཇི་སྲིད་འཚོའི། །བར་དུ་འཚོ་བའི་ཡོ་བྱད་དུ་མས་ཚོགས་གསོག་བྱས་ལས་སྟོང་པ་ཉིད། །ཐུན་གཅིག་བསྒོམས་པ་བསོད་ནམས་ཆེ་གསུངས་ཡུན་རིང་བསྒོམས་ན་སྨོས་ཅི་དགོས། །སྟོང་ཉིད་སྒོམ་ལ་བདུད་ནི་བྱེ་བས་གནོད་པ་བྱས་ཀྱང་མི་ཚུགས་གསུངས། །ཁང་སྟོང་མུན་པ་ལོ་སྟོང་ལོན་པ་མར་མེ་བཏེག་པས་སྐད་ཅིག་ལ། །སེལ་བ་བཞིན་དུ་བསྐལ་པ་གྲངས་མེད་མང་པོར་བསགས་པའི་སྡིག་པ་ཡང་། །སྟོང་ཉིད་རྟོགས་པ་ཙམ་གྱིས་ཐམས་ཅད་ལྷག་མེད་འདག་པར་འགྱུར་རོ་གསུངས། །ཡུན་རིང་བསྒོམས་ན་སྤྱན་དང་མངོན་ཤེས་རྫུ་འཕྲུལ་དཔག་མེད་འཐོབ་པ་དང་། །སངས་རྒྱས་བྱང་སེམས་བསྒྲུབས་དང་མ་བསྒྲུབས་ཡི་དམ་ལྷ་ཞལ་མཐོང་བ་དང་། །མྱུར་དུ་སངས་རྒྱས་གོ་འཕང་འཐོབ་པ་ལ་སོགས་ཕན་ཡོན་བརྗོད་མི་ལང་། །དེས་ན་སྟོང་ཉིད་རྒྱུན་ཏུ་ཐུགས་དམ་མཐིལ་དུ་བཟུང་ནས་བསྒོམ་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །སེམས་ཅན་ཐམས་ཅད་དོན་དུ་མྱུར་དུ་སངས་རྒྱས་གོ་འཕང་འཐོབ་པར་བྱ། །དེ་ཕྱིར་ཐོག་མར་སེམས་ཅན་སོ་སོའི་ཁམས་དང་འཚམ་པར་ཟང་ཟིང་དང་། །མི་འཇིགས་སྦྱིན་པ་ལ་སོགས་གང་མཁོ་སྦྱིན་ནས་གདུལ་བྱ་འཁོར་དུ་བསྡུ། །དེ་ནས་བཞིན་མདངས་གསལ་ཞིང་འཛུམ་པའི་སྒོ་ནས་ཁམས་ནི་འདྲི་བ་སོགས། །འཇིག་རྟེན་ཚུལ་དང་མཐུན་པའི་སྙན་པ་སྨྲས་ནས་དེ་དག་དགའ་བར་བྱ། །དེ་ནས་དད་དང་ཚུལ་ཁྲིམས་ཐོས་དང་གཏོང་བ་ཤེས་རབ་བསྐྱེད་པ་སོགས། །ཕན་དང་བདེ་བའི་ཕྱིར་དུ་དེ་རྣམས་བློ་དང་འཚམ་པའི་ཆོས་སྟོན་ཅིང་། །རང་ཉིད་གསོད་པའི་དགྲ་ལ་སྐྱོན་མེད་སེམས་ཀྱིས་སྙན་ཚིག་བརྗོད་པ་དང་། །དབང་པོ་ཤིན་ཏུ་རྟུལ་ལ་ཆོས་གཏམ་བཤད་ཅིང་དགེ་བ་བྱེད་དུ་འཇུག །གཡོ་སྒྱུ་ཅན་དང་མཁན་སློབ་སོགས་ལ་བསླུ་ཞིང་ལོག་ཞུགས་བྱེད་པ་ལ། །ཞེ་སྡང་མེད་པར་ཕན་པའི་ཚིག་བརྗོད་སྨྲ་བར་དཀའ་བ་ལ་ཡང་བསླབ། །ཁྱིམ་པ་རྣམས་དང་རབ་ཏུ་བྱུང་བ་བག་མེད་པ་རྣམས་བག་ཡོད་ལ། །འགོད་པའི་ཕྱིར་དུ་བསྐུལ་དང་ཐེ་ཚོམ་བྱུང་བ་རྣམས་ནི་བསལ་བའི་ཕྱིར། །དམ་ཆོས་འཆད་ཅིང་འབེལ་གཏམ་བྱེད་པ་དེ་ནི་སྙན་པར་སྨྲ་བའོ། །དགེ་བའི་ཕྱོགས་ལ་སྤྲོ་བར་བྱས་ནས་བྱིས་པ་ཤེས་རབ་ཅན་རྣམས་ལ། །ཐོག་མར་སླ་བའི་གདམས་ངག་ཚེ་རིང་ནད་མེད་པ་ལ་དགེ་བའི་ལས། །འདི་དང་འདི་འདྲ་བསྒྲུབ་དགོས་ཞེས་པས་མཚོན་པའི་དགེ་བ་ཕྲ་མོར་འཇུག །དེ་ནི་བློ་ནི་འབྲིང་དུ་སོང་ཚེ་འབྲིང་གི་གདམས་ངག་སྟོན་ཅིང་འཇུག །ཤེས་རབ་ཆེ་རུ་སོང་ནས་དམ་ཆོས་ཟབ་མོའི་གདམས་པ་ཕྲ་མོར་འཇུག །གཞན་ཡང་ཁྱིམ་པ་སོགས་ལ་ལོངས་སྤྱོད་བསྒྲུབ་དང་བསྲུང་དང་སྤེལ་པའི་ཐབས། །ཆོས་དང་མཐུན་པར་བྱེད་དུ་འཇུག་ཅིང་བསྙེན་གནས་སྨྱུང་གནས་བསྲུང་དུ་འཇུག །དགེ་བསྙེན་རབ་བྱུང་དགེ་ཚུལ་དགེ་སློང་བྱེད་དུ་འཇུག་པ་ལ་སོགས་པའི། །བློ་དང་འཚམ་པའི་ཆོས་བསྟན་ལྟར་དུ་བྱེད་དུ་འཇུག་པ་དོན་སྤྱོད་དང་། །གཞན་ལ་བསྟན་པ་ཙམ་ནི་མ་ཡིན་རང་ཡང་དེ་ལས་ལྷག་པ་འམ། །ཡང་ན་དེ་དང་མཚུངས་པ་ཙམ་ཞིག་ཉམས་སུ་ལེན་པ་དོན་མཐུན་ནོ། །དེ་ལྟར་ཐབས་མཁས་བསྡུ་བཞིའི་སྒོ་ནས་གདུལ་བྱ་མངོན་མཐོ་ལྷ་མི་དང་། །ངེས་ལེགས་ཐར་བ་ཙམ་དང་ཐམས་ཅད་མཁྱེན་པའི་ལམ་ལ་དགོད་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །དེ་ལྟར་རྒྱུ་དང་འབྲས་བུ་ཐེག་ཆེན་ལམ་མཆོག་གཉིས་ཀར་དགོས་པ་ཡི། །ཐུན་མོང་ལམ་ལ་སྦྱངས་ནས་མཁས་པའི་དེད་དཔོན་བཟང་པོ་ལ་བརྟེན་ནས། །རྒྱུད་སྡེ་རྒྱ་མཚོ་ཆེན་པོར་ཞུགས་ནས་ཡོངས་རྫོགས་མན་ངག་རིན་པོ་ཆེ། །བླངས་ནས་དལ་འབྱོར་ཚང་བའི་མི་ལུས་ཐོབ་པ་དོན་དང་ལྡན་པར་བྱ། །དེ་ལྟར་ནུས་པ་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །ཐར་པའི་གྲོང་ཁྱེར་ཉམས་དགར་སྔོན་གཤེགས་དམ་པ་གོང་མ་ཐམས་ཅད་ཀྱིས། །ཐར་ལམ་མཆོག་གྱུར་བྱང་ཆུབ་ལམ་གྱི་རིམ་པ་ཉམས་སུ་དེ་ལྟར་བླངས། །ཐར་བར་ཤིན་ཏུ་དཀའ་བའི་ཁམས་གསུམ་འཁོར་བའི་བཙོན་ར་ཆེན་པོ་ལས། །ཐར་འདོད་བདག་གཞན་ཀུན་ཀྱང་ད་ནས་དེ་བཞིན་ཉམས་སུ་ལེན་པར་བྱ། །རྒྱལ་མཚན་རྩེ་མོའི་ནོར་བུ་ཇི་བཞིན་སྐྱེ་དགུའི་འདོད་དོན་མ་ལུས་སྐོང་། །རྒྱལ་སྲས་རྣམས་ཀྱིས་བསྔགས་པའི་བྱང་ཆུབ་ལམ་གྱི་རིམ་པ་འདིའི་སྒོ་ནས། །རྒྱལ་བའི་གོ་འཕང་བདག་གཞན་ཀུན་གྱིས་མྱུར་དུ་བདེ་ལེགས་འཐོབ་ནུས་པར། །རྒྱལ་བ་ཀུན་འདུས་སྤྱི་བོའི་བླ་མ་ཐུབ་པའི་དབང་པོས་བྱིན་གྱིས་རློབས། །རང་གི་སྤྱི་བོའི་བླ་མ་ཐུབ་དབང་སྐུ་ལས་རང་འདྲ་ཞིག་ཆད་ནས། །རང་ལ་ཐིམ་པས་རང་ཉིད་རྒྱལ་བ་ཤཱཀྱ་ཐུབ་པའི་སྐུ་རུ་གྱུར། །རང་གི་ཐུགས་ཀའི་འོད་ཟེར་ཉི་མའི་ཟེར་ལྟར་དཔག་ཏུ་མེད་པ་འཕྲོས། །རང་གནས་ཁང་པ་སྣོད་བཅུད་ལ་ཕོག་དག་ཞིང་ཐུབ་དབང་སྐུ་རུ་གྱུར། །རང་གི་སྤྱི་པོའི་བླ་མ་ཐུབ་དབང་དགྱེས་བཞིན་སྤྱི་བོ་ནས་ཞུགས་ཏེ། །རང་གི་སྙིང་དབུས་པད་ཟླའི་གདན་ལ་གཟི་བརྗིད་འོད་ཟེར་འབར་བཞིན་དུ། །རང་ཉིད་སངས་རྒྱས་གོ་འཕང་མ་ཐོབ་བར་དུ་འབྲལ་མེད་རྟག་བཞུགས་ནས། །རང་དོན་མཐར་ཕྱིན་གཞན་དོན་རྒྱ་ཆེན་འབྱུང་བར་བྱིན་གྱིས་བརླབ་པར་གྱུར། །དགེ་བའི་བཤེས་གཉེན་བསྟེན་ཚུལ་ནས་བཟུང་དགེ་ལ་གཞན་འགོད་བསྡུ་བཞིའི་བར། །དགེ་སེམས་སྒོ་ནས་འདོན་སྒོམ་བྱས་པའི་དགེ་བའི་རྩ་བ་འདིས་མཚོན་པའི། །དགེ་བ་ཅི་བསགས་མ་རྒན་འགྲོ་ལ་དགེ་ལེགས་ཕུན་ཚོགས་འབྱུང་ཕྱིར་བསྔོ། །དགེ་ལ་འབད་མ་དགོས་པར་བདག་གི་དགེ་བས་འགྲོ་ཀུན་འཚང་རྒྱ་ཤོག །བདེ་བའི་ཐབས་ལ་རྨོངས་པས་བདེ་མེད་བདག་གཞན་འཁོར་བའི་བཙོན་ར་ལས། །བདེ་བའི་ལམ་ལ་ཞུགས་ནས་བདེ་དགའ་དཔག་མེད་ཡོད་པའི་ངོ་མཚར་ཞིང་། །བདེ་འཇམ་ཡངས་ལ་གཏན་དུ་བདེ་བའི་གནས་མཆོག་ཐར་པའི་གླིང་སོན་ནས། །བདེ་སྐྱིད་དཔལ་ལ་རོལ་བཞིན་བདེ་གཤེགས་མདུན་དུ་དགའ་བའི་གར་བྱེད་ཤོག །རྒྱལ་བསྟན་རིན་ཆེན་འཇིག་རྟེན་ཁམས་ན་གནས་ཚད་སྤྱི་དང་ཁྱད་པར་དུ། །རྒྱལ་དང་རྒྱལ་སྲས་རྣམས་ཀྱིས་ལན་ཅིག་མ་ཡིན་ཡང་ཡང་བསྔགས་པ་ཡི། །རྒྱལ་བའི་དགོངས་པ་བདེ་བླག་རྙེད་སོགས་ཆེ་བ་བཞི་དང་ལྡན་པའི་ཆོས། །རྒྱལ་ཁམས་ཡོངས་ལ་ཉི་མ་ཤར་བཞིན་ཕྱོགས་བཅུར་རྒྱས་པའི་བཀྲ་ཤིས་ཤོག །སྐུ་ཡི་ལྷུན་པོ་མཚན་དཔེའི་འོད་འབར་འཁོར་བཟང་གསེར་རིའི་ཁྲོད་ན་བརྗིད། །གསུང་སྙན་འབྲུག་སྒྲས་སྐལ་ལྡན་རྨ་བྱ་དགའ་བསྐྱེད་ལོག་སྨྲའི་བྱིས་རྣམས་སྐྲག །ཐུགས་ཀྱི་མཁའ་ལ་ལུང་རྟོགས་ཡོན་ཏན་དུ་མའི་ཉི་ཟླ་གཟའ་སྐར་རྒྱས། །ཟླ་མེད་བློ་བཟང་གྲགས་པ་ད་དུང་སྙིང་གི་པད་དཀར་རྩེ་ལ་བཞུགས། །ཁྱོད་གསུང་སྐྱེས་བུ་ཆེན་པོའི་ཆོས་སྐོར་རིན་ཆེན་ནོར་བུའི་གླིང་སོན་ནས། །སྐྱེས་བུ་ཆེན་པོའི་ལམ་རིམ་ཉུང་འདུས་ཡིད་བཞིན་ནོར་བུ་བླངས་ཟིན་ནས། །ད་ནི་མི་ཤེས་མུན་པ་སེལ་བའི་ལམ་རིམ་གསལ་བའི་སྒྲོན་མེ་འདི། །བཏོན་དང་ཐོས་ཚད་རྒྱུད་ལ་ཕན་ཐོག་རྒྱ་ཆེན་འབྱུང་བར་བྱིན་གྱིས་རློབས། །ཀུན་མཁྱེན་བློ་བཟང་གྲགས་པའི་རྨད་དུ་བྱུང་བའི་མཁྱེན་རབ་མཛུབ་མོ་ཡིས། །གཞུང་བཟང་སྟོང་གི་འདོད་འཇོའི་བ་མོ་ལེགས་བཞོས་བྱང་ཆུབ་ལམ་རིམ་གྱི། །རབ་དཀར་འོ་མའི་རྒྱ་མཚོ་ཆེན་པོ་བློ་གྲོས་རྩལ་སྟོབས་ཅི་ཡོད་ཀྱི། །ཤུགས་ཀྱིས་བསྲུབས་ནས་ལམ་རིམ་གོ་སླ་ཉུང་འདུས་མར་འདི་བདག་གིས་བླངས། །ལམ་རིམ་ཆེ་ཆུང་ཉི་ཟླ་གཞན་པའི་ལམ་རིམ་གཟའ་སྐར་འོད་ལ་དཔེ། །བཞག་ནས་ལམ་རིམ་ཉུང་འདུས་སྒྲོན་མེ་སྦར་ལ་ལྷག་ཆད་འགལ་འཁྲུལ་གྱིས། །མི་གསལ་རབ་རིབ་ཅི་བྱུང་ཐམས་ཅད་དམ་པ་རྣམས་ལ་བཟོད་པར་གསོལ། །ད་དུང་ཆེས་ཆེར་གསལ་བའི་ཚིག་གིས་མགོ་སྒྲོན་ཐོངས་ཞེས་ཐལ་མོ་སྦྱོར། །འདིས་མཚོན་བདག་གིས་བསགས་པའི་དགེ་ཚོགས་ཅི་ཡོད་དྲི་མེད་རབ་དཀར་གངས། །བསྔོ་བ་རྣམ་དག་རྟ་བདུན་འོད་སྣང་འགྱེད་ནས་ལེགས་པར་བཞུས་པའི་མོད། །དགེ་བའི་དྭངས་བསིལ་ཆུ་རྒྱུན་དལ་མེད་མ་གྱུར་འགྲོ་ཀུན་རྒྱ་མཚོར་ཞུགས། །གནས་སྐབས་མཐར་ཐུག་བདེ་སྐྱིད་ལྦུ་བ་རྦ་རླབས་ཕྱོགས་བརྒྱར་གཡོ་བར་ཤོག །གངས་ཅན་མཁས་པའི་གཙུག་རྒྱན་བློ་བཟང་གྲགས། །བྱང་ཆུབ་མ་ཐོབ་བར་དུ་བདག་སྐྱོངས་ཤིག ༧།བྱ་བཏང་བྱམས་པ་ཆོས་དར་ཞེས་བྱ་ངས། །བཅུ་པའི་ཉི་ཤུ་ལྔ་ཡི་མཚན་མོ་ལ། །རབ་ཏུ་གསལ་བའི་མར་མེ་ཞིག་སྦར་ནས། །རྒྱལ་པ་གཉིས་པ་བློ་བཟང་གྲགས་པ་ལ། །གསོལ་བ་བཏབ་ནས་གཉིད་ཚེ་རྨི་ལམ་དུ། །རིན་ཆེན་དུ་མ་ལས་གྲུབ་རི་བོ་ལ། །དྲི་མེད་ཤེལ་གྱི་སྐས་ནི་རིང་པོ་ཞིག །བཙུགས་པར་འཛེག་ནས་རི་སྟེང་དེར་སོན་ཚེ། །ས་གཞི་འཇམ་ཞིང་ཁོད་སྙོམ་མེ་ཏོག་དང་། །དྲི་ངད་སྣ་ཚོགས་ལྡང་པའི་དབུས་ཉིད་ན། །ཁ་དོག་སྔོ་ཞིང་རི་མོ་སྣ་ཚོགས་པ། །བཀྲ་བའི་གོས་ལ་དར་ཚོན་སྣ་ལྔ་ཡི། །ཆོན་ཐག་གསེར་དངུལ་ཆོན་ཕུར་བྱས་པ་ཞིག །ཕུབས་པའི་ནང་ན་མཛེས་པའི་ཁྲི་ཞིག་ལ། །གཟི་བརྗིད་འོད་ཟེར་འབར་བའི་བླ་མ་ཞིག །བཞུགས་ནས་སྐལ་ལྡན་གདུལ་བྱ་མང་པོ་ལ། །ལམ་རིམ་བསྡུས་དོན་ལུང་ཞིག་གནང་བར་མཉན། །དཔེ་དེ་བདག་ལ་མགོན་ཁྱོད་གཡར་དགོས་ཞེས། །ཞུས་ཚེ་དཔེ་དེ་གནང་བས་རུམ་ལ་བཟུང་། །རབ་ཏུ་དགའ་བཞིན་ཕྱི་རོལ་ལ་འོངས་ནས། །བལྟས་ཚེ་གངས་ཅན་བོད་ཀྱི་ཡུལ་ཕྱོགས་རྣམས། །མཐོང་བས་ཕྱོགས་བཞིར་ལྟད་མོ་ཅུང་ཟད་བལྟས། །སྐས་ཏེ་གཟར་བས་མར་ལ་འོང་མ་ནུས། །སྐས་འགོར་བསྡད་པས་གཡོན་ནས་མི་ཞིག་གིས། །རི་རྩེ་འདིར་འོང་ཐམས་ཅད་ཕྱིར་འགྲོ་དུས། །འཕུར་ནས་སོང་ན་ཆོག་ཅེས་སྨྲས་པའི་ཚེ། །བདག་གིས་གཟན་ལ་གཤོག་པ་བྱས་ནས་མཁར། །འཕུར་ནས་འོང་བའི་རྨི་ལམ་རྨིས་པ་དང་། །ཕྱི་ནས་དད་གཏོང་ཤེས་རབ་དང་ལྡན་པའི། །སློབ་བུ་བྱ་བཏང་རིག་འཛིན་ཟླ་བ་སོགས། །རེ་བ་དད་ལྡན་དུ་མས་གསེར་དང་བཅས། །འདི་འདྲའི་གོ་སླ་ཉུང་འདུས་ལམ་རིམ་ཞིག །དགོས་ཞེས་བསྐུལ་ངོར་ཀུན་མཁྱེན་བློ་བཟང་གྲགས། །སྙིང་དབུས་བསྒོམས་ནས་གསོལ་བ་འདེབས་བཞིན་དུ། །ས་གསུམ་སྒྲོན་མེ་ལམ་རིམ་ཆེན་མོ་ལ། །གཞི་བྱས་ལམ་རིམ་དུ་མས་ཟུར་བརྒྱན་ནས། །གནས་ཆེན་ཁྱད་འཕགས་མཚོ་སྙིང་དབེན་པར་སྦྱར། །ལམ་བཟང་འདི་ཉིད་ཉམས་སུ་ལེན་པ་ལ། །རྩ་བརྒྱུད་བླ་མ་རྣམས་ཀྱི་བྱིན་གྱིས་རློབས། །ཡི་དམ་ཞི་ཁྲོའི་ཚོགས་ཀྱིས་དངོས་གྲུབ་སྩོལ། །དཔའ་བོ་མཁའ་འགྲོ་ཆོས་སྐྱོང་བར་ཆད་སྲུངས། །ལྷ་འདྲེ་མི་གསུམ་རྣམས་ཀྱིས་གྲོགས་བྱེད་ཤོག །འདི་ཉིད་འབྲི་ཞིང་འདོན་དང་ཐོས་ཚད་ཀྱི། །སྐྱེ་འགྲོ་ཐམས་ཅད་རྫོགས་ལྡན་དུས་བཞིན་དུ། །ཉིན་བདེ་མཚན་བདེ་ཉི་མའི་གུང་ཡང་བདེ། །ཉིན་མཚན་རྟག་ཏུ་བདེ་ཞིང་སྐྱིད་པར་ཤོག །འདི་ཉིད་གང་དུ་གནས་པའི་ཡུལ་ཕྱོགས་དེར། །ཉིན་ཡང་བཀྲ་ཤིས་དཔལ་འབར་ཏ་ལ་ལ། །མཚན་ཡང་བཀྲ་ཤིས་དཔལ་འབར་ཀྱི་ལི་ལི། །ཉིན་མཚན་ཁོར་མོ་ཡུག་ཏུ་བཀྲ་ཤིས་ཤོག། །།
༈ སྨྲས་པ། བསྐལ་བཟང་སངས་རྒྱས་སྟོང་གི་ནང་ནས་ཀྱང་། །པད་དཀར་ལྟ་བུར་བསྔགས་པའི་ཟས་གཙང་སྲས། །ཡབ་སྲས་བརྒྱུད་པར་བཅས་ལ་གསོལ་བ་འདེབས། །ཆོས་ཀུན་སེམས་ལ་འཆར་བར་བྱིན་གྱིས་རློབས། །རྒྱ་བོད་མཁས་གྲུབ་ཡོངས་ཀྱི་ཐུགས་དམ་མཐིལ། །གཞུང་བཟང་ཆུ་བོ་ཀུན་འདུས་ལེགས་བཤད་མཚོ། །སྐྱེ་དགུའི་འདོད་དོན་སྐོང་བའི་ཡིད་བཞིན་ནོར། །ཆོས་ཀྱི་སྙིང་ཁུ་བྱང་ཆུབ་ལམ་རིམ་འདིའི། །པར་ཡིག་འབྲི་མཁན་དབུ་མཛད་བསྐལ་བཟང་སྐྱབས། །པར་བརྐོའི་མཆོག་གྱུར་སྐ་གསར་བསམ་འགྲུབ་ལགས། །པར་ཤིང་ཁ་འགོ་སྟག་ཡན་ཀུན་དགས་བྱས། །པར་ཡོན་སློབ་མ་ཡོན་བདག་མང་པོས་ཕུལ། །སངས་རྒྱས་བསྟན་པའི་པད་ཚལ་རབ་རྒྱས་ཤིང་། །འགྲོ་ལ་བདེ་སྐྱིད་ལོ་ཡག་བསྐྲུན་པའི་ཕྱིར། །ཆོས་སྦྱིན་འཛད་མེད་པར་གྱི་དལ་འགྲོའི་རྒྱུན། །དབེན་གནས་བཀྲ་ཤིས་འཁྱིལ་དུ་བཞུགས་པ་དགེ། །།
